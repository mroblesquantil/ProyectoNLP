1 Saʼaka tü kasa unaʼapüjatkat akumajuushikat nütüma Jehová, chi Maleiwakai, eejatü wüiʼiya. Je tü wüikat, keʼikeʼerüinrü maʼi sümaa yalayalain maʼi suulialeʼeya tü kasakat süpüshua. Sümakalakajoo tü wüikat sümüin tü jietkat:
—¿Jamüsü taaʼin nünüiki Maleiwa jümüin? ¿Shiimüinsaʼaya nümüin jümüin nnojoliinjanain jiküin süchon tü wunuʼuliakat süpüshua yaakat suluʼu tü apainkat? —mataasü.
2  Süsouktakalaka tü jietkat shiʼipajee tü wüikat:
—Nnojo, eesü süpüla weküin süchon tü wunuʼuliakat süpüshua yaakat suluʼu tü apainkat.
3  Shia neʼe apülajünaka woulia, tü wunuʼu yaa pasanainkat sünain tü apainkat süpüla nnojolüinjatüin weküin süchon. “Müleka jiküle shia, jaʼitakaje neʼe jipettüle shia, shiimüinshaana ouktajanain jia sütüma”, müshi chi Maleiwakai wamüin.
4  Shiasaʼa jooluʼu sünüiki tü wüikat:
—Nnojo. Nnojotsü shiimüin tia. Nnojoleena jia ouktüin.
5  Müleka jiküle süchon tü wunuʼukot, kekiijeena maʼi jia süpüla kasa süpüshua. Meena aka jia Maleiwakai sünain jiyaawatüin saaʼu tü anasükat je tü mojusükat. Müsüjeseʼe niyouktüin süpüleerua jiküinjatüin süchon tü wunuʼukot —sümataalakalaka tü wüikat.
6  Sünanajaa sümüsü tü jietkat tü wunuʼukot sünain anachonin maʼi shiyolojo suʼupaʼaluʼu sümaa saashajeʼerüin saaʼin süleʼeruʼu: “Anachonkatche maʼi shiyolojo süchon tü wunuʼukot. Jaʼyasü saaʼu jemetüin maʼi. Teküle shia, wayuujeerüin kekiisü maʼi taya”, müsü saaʼin süleʼeruʼu.
Süsüʼütüinjeseʼe tü süchonkot sünain shiküin. Shikiraakalaka shia nümaa chi suʼwayuusekaʼiya.
7  Je wanaa sümaa neküin süchon tü wunuʼukot, nayaawanajaa amaalü masheʼinyuuin naya. Naʼyapüjakalaka joo wane naicheyaa süpana tü wunuʼu “higuera” münakat.
8  Shiasaʼa wanaa sümaa motsoin kaʼikat, naapakalaka chi wayuukai sümaa tü jietkat nipijana Jehová, chi Maleiwakai, waraittüin suluʼupünaa tü apainkat. Noʼunakalaka süpüla onujulawaa nuulia shiyaamaʼa tü wunuʼuliakat yaasükat suluʼu tü apainkat.
9  Neenajakalaka Jehová Maleiwa chi wayuukai sünain maa nümüin,
—¿Jalashi pia toulia?
10  Otta chi wayuukai, nüsouktakalaka:
—Maleiwakalee, taapüin pipijana sünain waraittüin pia süpaʼapünaa tü apainkat. Je süka masheʼiin taya, mmotshi taya peema. Tonujulaakalaka puulia —mataashi.
11  Nüsakirakalaka joo chi Maleiwakai nia:
—¿Jaralü aküjaka pümüin süchiki sünain masheʼiin pia? ¿Eküinjaʼa eera pia süchon tü wunuʼu tapülajakat puulia? —müshi.
13  Nüsakirakalaka joo chi Maleiwakai tü jietkat:
—¿Jamüsü paaʼinrakaʼa tüü?
Asouktüsü joo tü jietkat:
—Teküin süchon tü wunuʼukot süka shimeejüin taya tü wüi eʼikeʼerütkat —müsü.
14  Nümakalaka Jehová, chi Maleiwakai, sümüin tü wüikat:
—Saalii piʼikeʼerüin tü jietkat, süsalainjatü pia. Mojuinjatü akuaippa pia saʼakajee tü mürütkalüirua je tü kasakalüirua unaʼapüjatkat. Lemütakuu meerü joo pia süka paaʼintoʼu süpüla kaʼikat süpüshua sooʼopünaa mma.
15  Paʼünüüwajiraweerü pia tatüma sümaa tü jietkat. Je wane suuʼuliwoʼu tü jietkat, neewainjeerü pia sünain pikii. Otta piakat, püchoteerü shiinee nuuʼui —müshi joo chi Maleiwakai sümüin tü wüikat.
16  Nüma nümüsia Jehová Maleiwa tü jietkat:
—Kooʼomüinjeerü tü müliaa piʼreetkat wanaa sümaa ipuolaa je müsia saalii jemeyulaa pümüin. Je mayaainje tia, ayateeria müliain pia niiʼiree chi puʼwayuusekai. Otta niakai, nieechi laülaaka paaʼu —nümakalaka chi Maleiwakai sümüin.
17  Otta nümüin chi wayuukai, nümakalaka Jehová, chi Maleiwakai:
—Sükajee poonooin sümaa sünüiki tü puʼwayuusekat sünain piküin süchon tü tapülajakat puulia, süsalashi joo pia tatüma. Tayüülajeerü tü mmakat piʼyataainjatkat aaʼu. Watteerü saalii pümüliain sünain paaʼinmajüin tü pünajütkat süpüla kaʼikat süpüshua.
18  Kaʼttieechi pia, otta eweeteerü saʼaka puusoʼulu mojuui otta wunuʼu keipüsesü.
19  Eʼreechi pia aʼyatawaa jashichin püpüleerua sümaa piroujeeinjatüin tü pipijaainjatkat aka waneʼereʼeyajaʼa sajaʼttüin piʼyataain ouktapa pia. Aleʼejeechi ouktapa pia saʼakamüin tü mma tatükakat anainjee pia. Shiimüin sünain mmainjachin pia püchikua, süka aainjuushin pia sünainjee —mataashi chi Maleiwakai nümüin.
20  Niʼitaain Adán sünülia tü nuʼwayuusekat Evain süka soushin shia wayuu süpüshua.
21  Je Jehová, chi Maleiwakai, nükumajüin wane sheʼiinua süka süta mürüt nüpüla Adán je müsia tü nuʼwayuusekat. Kasheʼinkalaka naya nütüma.
22  Nümakalaka joo Jehová, chi Maleiwakai:
—Müinapa aka waaʼin joo wayuukana naa sünain natüjaain saaʼu tü anasükat je tü mojusükat. Je jooluʼu, eesü süpüla nasüʼütüin sümaa neküin süchon türa wunuʼu kataapalakat atüma soʼu wayuu waneepia. Müleka neküle shia, kateena oʼu süpüla kaʼikat süpüshua —müshi chi Maleiwakai.
23  Müshijeseʼe nujuittirüin Jehová Maleiwa na wayuukana suluʼujee tü apainkat Edén süpüla naʼyataainjanain sünain apünajaa saaʼu tü mma atükünakat anainjee paala naya.
24  Shiasaʼa nujuittirapa naya, niʼitaakalaka chi Maleiwakai wane aapieeirua nümaʼanajeejana chaa wüinpujeeruʼu sünain tü apainkat. Ooʼulaka niʼitaain wane chajaruuta leeyatüsü waneepia sümaa chuwatüin. Eʼitaanüsü tüüirua suulia shikerolüin wayuu sünainmüin tü wunuʼu kataapalakat atüma soʼu wayuu.