1  Shiasa mapa wainma juya, laülaaichipa joo Isaac, moʼusai nia. Soʼu wane kaʼi, neenakakalaka Esaú chi nüchon epayaakai nünainmüin sünain maa nümüin:
—Tachee —nümakalaka.
—Anii taya —nüsouktakalaka.
2  Nümakalaka joo Isaac nümüin:
—Pütüjaa aaʼulu sünain laülaain maʼi taya, sünain talüʼülüichin süpüla ouktaa.
3  Anakaja müleka paapaale tü puʼuraichisekat pulojoiwa tamüin kasa simoluuna,
4  püʼlakajaaiwa shia maa aka sükuaippa tü eküülü tachekapüʼükat, tekaaiwa shia. Je süchikijee teküin shia, taapeerü pümüin wane pütchi tapütaayajatkat süka pejeichin taya süpüla ouktaa. Saaʼu piain tachon epayaa, tapüteerü püpüla tü tawashirüinkat. —müshi Isaac nümüin Esaú.
5  Wanaa sümaa naashajaain Isaac nümaa Esaú, eejatü Rebeca sünain aapajaa süpüshua tü nümakat nümüin chi nüchonkai. Je süchikijee nujuittüin Esaú süpüla olojoo,
6  sümakalaka Rebeca nümüin Jacob:
—Taapüitpa nünüiki chi püshikai nümüin Esaú sünain maa nümüin:
7  “Pulojo wane kasa simoluuna, püʼlakajaaiwa shia tamüin. Je süchikijee teküin shia, süka pejeichin taya süpüla ouktaa, taapeerü pümüin noʼuluʼu Jehová tü pütchi tapütaayajatkat, tü makatüinjatkat akajee tü tawashirüinkat püpüla”, müshi nia.
8  Tachee, paapaa tanüiki süpüla paaʼinrüinjatüin tü tamüinjatkat jooluʼu pümüin.
9  Puʼuna mata saʼakamüin wamüʼünüin, püneekaiwa piamasü kaaʼulachen eekai kaüsüin, püntiraiwa shia tamüin, taʼlakajaaiwa shia nüpüla chi püshikai tü eküülü nikaajakat maʼi.
10  Paapeerü shia nümüin süpüla niküinjatüin süpüla naapeerüin pümüin süpülapünaa ouktaa tü pütchi nüpütaayajatkat, tü makatüinjatkat akajee tü nuwashirüinkat püpüla —müsü Rebeca nümüin Jacob.
11  Otta Jacob, nümakalaka sümüin tü niikat:
—Koi atachi Esaú, otta tayakai, moi atachi.
12  Eesü süpüla niʼitaain najapü chi tashikai tanain je nütüjaajeechi aaʼu taya sünain teʼikeʼerüin nia. Nnojoleerü nüpütaain tapüla wane pütchi analuʼut sükajee tia. Nuʼulejeechi neʼe taya —nümakalaka.
13  Süsouktakalaka tü niikat:
—Tachee, müleka sülatüle tia, tü wayuu oʼulejüneetkat nütüma, nnojoleechi piain piakai aluʼujasa tayeerü tayakat. Kakua pia süchiirua tü tamakat pümüin. Püsaaja pümaala tü kaaʼulachenkat tamüin —müsü nümüin.
14  Oʼnüshijeseʼe nia süpüla asaajaa tü kaaʼulachenkat sünainmüin tü niikat. Süʼlakajaakalaka nüpüla Isaac tü eküülü nikaajakat maʼi.
15  Shiasa süchikijee tia, saapaakalaka wane nüsheʼin Esaú eekai anain maʼi anaajaaushin sütüma yaa shipialuʼu. Saapakalaka tü kuluutkat nümüin Jacob süpüla naʼanaainjatüin shia.
16  Shiʼitaakalaka süta tü kaaʼulachenkat saaʼu nütüna je nunutpaʼa eere moin nünain.
17  Saapakalaka joo tü eküülü nikaajakat nümüin je tü pan aainjünüitpakat sütüma.
18  Nikerolokalaka Jacob nünainmüin chi nüshikai sünain maa nümüin:
—Jama taataa —müshi.
—Anii taya tachee. ¿Jarai pia? —nümakalaka.
19  Nüsouktakalaka Jacob:
—Taya Esaúkai chi püchon epayaakai. Taaʼinrüitpa tü pümakat tamüin. Yapasü joo tü piküinkat, tü shiʼiruku tasitkat pümüin. Anakaja jooluʼu pikaale shia süpüla paapüinjatüin tamüin tü pütchi püpütaayajatkat, tü makatüinjatkat akajee tü püwashirüinkat tapüla —müshi Jacob nümüin chi nüshikai.
20  Nümakalaka Isaac:
—Atak, motsoʼokatche maʼi pümaa sünain antaa sünain —müshi.
Nüsouktakalaka Jacob:
—Akaaliijünüshi taya nütüma Jehová chi Pümaleiwasekai —müshi.
21  Nümakalaka Isaac nümüin Jacob:
—¿Shiimüʼinya sünain piainya Esaú? Jalaichi tanainmüin, teʼitaaiwa tajapü paaʼu süpüla tatüjaain saaʼu —müshi.
22  Arütkaashi joo Jacob nünainmüin chi nüshikai. Niʼitaakalaka Isaac najapü naaʼu chi nüchonkai sünain müin naaʼin nüleʼeruʼu: “Tü nütünakat, müsü aka saaʼin nütüna Esaú, otta tü nünüikikat, shia nünüiki Jacob”, müshi.
23  Nnojoishi niyaawatüin Jacob süka koiyaain nütüna maa aka nütüna Esaú. Nuʼttapa sünain naapüin nümüin tü pütchi nüpütaayajatkat,
24  nüsakirakalaka nia nüchikua:
—¿Shiimüin sünain piaʼayain Esaú? —müshi.
—Shiimüin tayaʼayan —müshi chi nüchonkai nümüin.
25  Nümakalaka Isaac:
—Püsaaja tamüin süpüshi tü eküütkat tekaaiwan. Süchikijee teküin shia, apütaajeechi taya püpüla süka wane pütchi analuʼut —müshi.
Niküin shia je nüsaleʼenya wane “wiino”.
26  Ayatüshi aashajaain Isaac:
—Tachee, jalaichi peje tanain sümaa püchuʼlüin tawalapaʼa —müshi.
27  Je nürütkaapa Jacob sümaa nüchuʼlüin nuwalapaʼa, naatüin Isaac sheejuu tü nüsheʼinkat. Nütüjaaichipa aaʼu sünain niayaain Esaú naajüin, naapüin nümüin tü pütchi nüpütaayajatkat sünain maa:“Eitataayai saaʼin, shiayaʼasa neejuu chi tachonkai tüü, maa aka saaʼin sheejuu wane apain aaʼinmajünakat nütüma Jehová.
28  Kasataalejese süntinnüin nütüma Jehová tü juyakat chajee nümaʼanajee saaʼumüin tü pünajütkat süpüla kooʼomüinjatüin shia, süpüla joulüinjatüin pümüin aʼttiee ooʼulaka ‘wiino’.
29  Kasataalejese kachepchiain pia watta saalin eʼirukuu, sümaa laülaain tü puuʼuliwoʼukalüirua saaʼu wayuu wainma.Kasataalejese laülaain pia saaʼu tü püpüshikalüirua süpüshua,süpüla jüüjüüinjatüin shia pümüin waneepia.Chi wayuu oʼulejakai pia,anashi süsalaiwa nia nütüma Jehová.Chi wayuu anakai anüiki pümüin,anashi niiʼiyatüle Jehová tü naʼanasiakat nümüin”.
30  Shiasa mapa süchikijee naapüin Isaac nümüin Jacob tü pütchi nüpütaayajatkat süka pejeichin nia süpüla ouktaa, süchikijee nujuittüin Jacob, nüntakalaka Esaú chi epayaakai saʼakajee mojuui eejachire nulojüin tü niküinjatkat chi nüshikai.
31  Maa aka tü naaʼinrakat Jacob palajana, nüʼlakajaakalaka Esaú wane eküülü nikaajakat maʼi sümaa nüntirüin shia nümüin chi nüshikai sünain maa nümüin:
—Taataa, anii taya sümaa tü eküülü tolojolokot püpüla. Anakaja jooluʼu pikaale shia süpüla paapüinjatüin tamüin tü pütchi püpütaayajatkat, tü makatüinjatkat akajee tü püwashirüinkat tapüla —müshi.
—Tayakai, Esaú chi püchon epayaakai —nüsouktakalaka.
33  Ainkuusü maʼi naaʼin Isaac sünain nukutkujaain maʼi sünain nüsakirüin:
—Aishaʼajaa, ¿jaraisaʼa chi antitkai tamüin wane eküülü olojuushikat nütüma naajüin? Tekaaitpa shia püpülapünaa. Je süchikijee tekaain, taapüitpa nümüin tü pütchi tapütaayajatkat süpülapünaa ouktüin taya. Je süka niain chi makatajachikai amaʼana tü tawashirüinkat, müiria maakatuuin shia nuulia —müshi.
34  Shiasaʼa naapapa Esaú tü nümakat chi nüshikai nümüin, emetutsü maʼi niʼira sünain nümüin nümüin chi nüshikai:
—Taataa, aishaʼajaa, anashi püpütaale tapüla süka wane pütchi analuʼulia —müshi.
35  Nüsouktakalaka Isaac:
—Nnojo, isasü tachiki. Antüichipa chi pimüliakai sümaa niʼikeʼerüin taya. Naakatüitpa puulia tü pütchi tapütaayajatkat pümüin süpülapünaa ouktüin taya —müshi.
36  Nümakalaka Esaú:
—Aishaʼajaa, piantuaichi jooluʼu niʼikeʼerüin taya chi temüliakai. Naakatüin toulia sujut eʼirumaa. Je jooluʼu, naakatüitpa toulia tü pütchi püpütaayajatkat tamüin. Jacob nünülia süka shiimüin eʼikeʼerülin nia —müshi. (Tü pütchikat “Jacob” süka nanüiki, “Eʼikeʼerüi” maluʼulu.)
Nüchuntakalaka Esaú nüchikua nümüin chi nüshikai:
—¿Jama eetaapaʼaya wane pütchi analuʼut paapüinjatkat tamüin? —müshi.
37  Nüsouktakalaka isaac:
—Kaatei, taküjaitpa nümüin chi pimüliakai sünain laülaainjachin paaʼu, je sünain jüüjüüinjatüin tü nüpüshikalüirua nümüin, je sünain joulüinjatüin nümüin aʼttiee ooʼulaka “wiino”. Aishaʼajaa tachee, ¿kasakainjatka joo shia tatüma? —müshi.
38  Masütaajusai Esaú sünain achuntaa wainmatua nümüin chi nüshikai sünain aʼyalajaa:
—Taataa, ¿jama eetaapaʼaya pümaʼana wane pütchi analuʼut tamüinjatkat pütüma? Aishaʼajaa, püküja maala tamüin —müshi.
39  Nüsouktakalaka Isaac sünain naapüin wane pütchi nümüin Esaú sünain maa:“Nnojoleerü aʼitüin juya paaʼu nümaʼanajee Jehová.Nnojoleerü joulüin püʼttia.
40  Tü piküinjatkat, pükanajeerü süka atkawaa.Otta nüchepchieechi pia chi pimüliakai.Je soʼu tü kaʼi piyoukteechikai oʼu sünain laülaain nia puulia,taasheechi pia nuulia”,
41  Otta müshia Esaú süchikijee tia, aʼürülaasü maʼi naaʼin nünain Jacob, süka niain aapaain tü pütchi analuʼut apütünajatkat nüpüla niakai. Müsü naaʼin nüleʼeruʼu: “Alüʼütsü joo nükalia chi tashikai süpüla ouktaa. Otta süchikijee waʼyalajiraain naaʼu, toʼuteechi aaʼin Jacob”, müshi.
42  Otta müsia Rebeca, sütüjaaitpa aaʼu tü naaʼinreekat Esaú, sheenajakalaka Jacob sünain maa nümüin:
—Kaatei, tatüjaaitpa aaʼu tü kasa mojusü naaʼinreekat jooluʼu chi pipayakai püka. Nuʼutee aaʼinchi pia süpüla pasalaainjachin nia.
43  Tachee, anakaja müleka paaʼinrüle tü tamüinjatkat jooluʼu pümüin. Anakaja puʼunüle chaa wattamüin eemüin Labán chi tepayakai chamüin chaʼaya suluʼumüin tü mmakat Harán.
44  Makateechi pia nümaʼana kojuya kashi waneʼereʼeya suuʼulaapa naashichin chi pipayakai.
45  Paʼatapaja chaʼaya. Je motopa naaʼin Esaú tü kasa mojusü paaʼinrüitpakat nüka, taluwataajeechi wane wayuu pünainmüin süpüla aleʼejaa yaamüin yaa püchikua. Aishaʼajaa, müleka nuʼutüle paaʼin, eesü süpüla nuʼutinnüin aaʼin niakaʼiya püsalajee. Mojeerü maʼi taaʼin müleka amülouire jia piamale toulia —müsü Rebeca nümüin Jacob.
46  Aashajaasü joo Rebeca nümaa Isaac sünain maa nümüin:
—Nnojotsü pansaain taaʼin sütüma tü nuʼwayuusekalüirua Esaú, tü wayuu naatajatkalüirua. Müleka naapaaleje joo Jacob wane naatajatüya naʼaka na nuuʼuliwoʼukana Het, ouktaʼaleerü neʼe taya sütüma mojuu aaʼin saaliijee tia —müsü.