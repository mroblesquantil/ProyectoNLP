1  Machonyüʼiya Abram süka maralüin Sarai. Eekalaka wane süchepchia Sarai, wane wayuu Egiptojeʼewat, kanüliasü Agar.
2  Shiasaʼa soʼu wane kaʼi, sümakalaka Sarai nümüin Abram:
—Maratsü taya nütüma Jehová. Paapa pümaala tanüiki. Anakaja müleka püinkaale sümaa tü tachepchiakat. Kasataalejese kachoin taya sünainjee —müsü.
—Meerüjaʼa —nümakalaka Abram.
3  Saapüinjeseʼe Sarai Agar tü süchepchiakat nümüin Abram süpüla nüinkaainjachin sümaa. (Je soʼu tia, polooina juya Abram je Sarai tü nuʼwayuusekat sünain kepiain yaa suluʼu tia mmakat Canaán.)
4  Ainkaa müshia Abram sümaa Agar je ipuotkalaka shia. Je sütüjaapa Agar sünain ipuolüin shia, aʼwaataasü suluʼu sukuaippa sünain pülain saaʼin suulia Sarai tü sülaamainkat.
5  Sümakalaka Sarai nümüin Abram:
—Pia kasitka Agar süpüla shiʼrüinjatüin wayumüin tamüin. Taya tayakat kaapajalaka shia pümüin. Jama jooluʼu, piirakaa sümüin tü alatakat. Shiasaʼa süchikijee sütüjaaitpain saaʼu ipuolüin shia, pülaitpa saaʼin toulia. Nia atüjaaka saaʼu Jehová jaralin anain aaʼinrala yaa, tayalein je pialein —müsü Sarai nümüin Abram.
6  Nüsouktakalaka Abram sümüin:
—¿Jamüsü jashichikaʼa pia? ¿Nnojotsüjasa pipiuunasein? Acheküsü soonooin sümaa tü pünüikikat. Paaʼinra tü paaʼinreekat süka —müshi sümüin Sarai tü nuʼwayuusekat.
Je soʼuleʼeya tia, mülia aaʼinrü Agar süpüleerua Sarai. Suluwataakalaka Agar saaliijee tia.
7  Shiasaʼa wanaa sümaa waraittaʼain sümüin Agar eepünaa wane mma maaʼinyatuuisü, süntakalaka sünain wane wüin palatüsü sotpaʼa tü wopu chawatkat sünainmüin tü pueulo Shurkat anülia. Nüntakalaka wane aapiee sünainmüin. Nia Jehová sükuaippaluʼuka aapiee.
8  Nümakalaka sümüin Agar:
—Tachee, pia Agarkat anülia, pia süchepchiakat Sarai, ¿jalajeesü pia? ¿Jalainjatü pia jooluʼu? —nümakalaka Jehová sümüin.
Süsouktakalaka nümüin:
—Aluwataaitpa taya suulia tü talaamainkat. —müsü Agar nümüin Jehová.
9  Nümakalaka sümüin:
—Püleʼeja püchikuaʼaya sünainmüin Sarai tü pülaamainkat sünain jüüjüüinjatüin pia sümüin püchikua.
10  Ayatüshia aashajaain Jehová sünain maa sümüin Agar:
—Shiimüin tü tamakat pümüin: Taapeerü pümüin watta saalii puuʼuliwoʼu. Iseerü süchiki shiyaawajünüin süka wainmeerüin shia.
11  Jemeyuleerü pia nümaa wane joʼuu toolo je piʼitaajeerü nünülia chi joʼuukai Ismaelüin, süka naapüin Jehová tü pünüikikat sünain achuntaa nümüin kaaliwaa suʼutpünaa tü pümülialakat.
12  Wayuu yalayalainjachi aaʼin maʼi nia sünain wayuu maluwataaujeechin nia sütüma wayuu, maa aka naaʼin wane püliikü sareerü. Wainmeerü nüʼünüü süka nütkaajiraajeechin sümaa wayuu süpüshua. Je nnojoleechi aleewain sümaa tü nüpüshikalüirua —nümakalaka Jehová sümüin Agar.
13  Shiasaʼa süchikijee tia, müsü saaʼin süleʼeruʼu Agar sünain maa: “Shiimüin teʼrüichipain chi Maleiwakai sümaa nnojolüin ouktüin taya saaliijee”. Je saaʼujee tü nümakat Jehová sümüin, sümakalaka nümüin “Pia Maleiwa eʼrakai taya”.
14  Je maaʼulu yaa sünülia tü wüinkat sütüma wayuu “Katoʼuchi Eʼrakai Taya” münüsü. (Je tü ishikat maaʼulu yaa, ichaa pasanain sünain tü pueulokalüirua Cades je Bered.)
15  Shiasaʼa süchikijee süleʼejapa Agar eemüin Sarai, jemeyutsü nümaa wane joʼuu toolo. Niʼitaakalaka Abram Ismaelüin nünülia chi nüchonkai.
16  Je nuuyase Abram wanaa sümaa jemeyulüin Agar, mekiisat shikii aippiruamüin juya.