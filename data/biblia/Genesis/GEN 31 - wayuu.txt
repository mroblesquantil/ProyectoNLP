1  Shiasaʼa soʼu wane kaʼi, naapakalaka Jacob tü namakat na nüchonniikana Labán sünain maa: “Nuʼluwajüin Jacob tü nuwashirüinkat chi washikai. Washirü maʼi nia sünainjee neʼe tü naatakat amüʼünüin”, müshii naya.
2  Je niyaawatüitpa aaʼu sünain nnojolin kamaneein Labán nümüin maa aka paala.
3  Nümakalaka Jehová nümüin Jacob: “Püleʼeja püchikua nipialuʼumüin chi püshikai eere kepiain tü püpüshikalüirua. Taaʼinmajeechi pia waneepia”, müshi nümüin.
4  Je Jacob, saaʼujee tü nümakat chi Maleiwakai nümüin, naapirakalaka Raquel ooʼulaka Lea süpüla nantiraain nümaa süpüla naashajaain namaa nujuuna chi nashikai süpaʼa tü anooikat eere süpülee tü nümüʼünüinkalüirua.
5  Je nantapa nünainmüin Jacob, nümakalaka namüin:
—Saaʼin tamüin, nnojolüichipa ayatüin kamaneein chi jüshikai tamüin. Aluʼujasa chi Nümaleiwasekai chi tashikai, eeshi nia tamaa waneepia.
6  Jütüjaa aaʼuchi taya sünain taʼyataain waneepia nümüin chi jüshikai süka süpüshua taaʼin.
7  Otta niʼikeʼerüin taya sünain nuʼwanajaain polootua sujut taʼyataain. Otta chi Maleiwakai, naaʼinmajüin taya suulia neewainjachin taya.
8  Chi jüshikai, müleka nümüle tamüin: “Tü kaaʼula eekai kanatannuuin, shieerü sujut piʼyataain”, kanatannuusü süpüshua süchonyuu tü nümüʼünüinkat. Otta müleka nümüle: “Tü kaaʼula eekai panaatannuuin, shieerü sujut piʼyataain”, panaatannuusü süpüshua süchonyuu tü nümüʼünüinkat.
9  Shiimüin sünain süsütünüitpain mürüt nuulia chi jüshikai nütüma chi Maleiwakai sümaa saapünüin tamüin.
10  “Soʼu wane ai wanaa sümaa shipepejüin tü mürütkat, kaʼlapüinshi taya. Teʼrüin taʼlapüinruʼu wane kaaʼula tooloyuuirua kanatannuusü ooʼulaka panaatannuusü sünain shipepejüin.
11  Otta wane aapiee nümaʼanajeejachi chi Maleiwakai, nümakalaka tamüin taʼlapüinruʼu: ‘Jacob’, müshi nia. ‘Anii taya’, tasouktakalaka.
12   ‘Taya tayakai chi eeʼiyataakaʼinka pümüin wanaa sümaa pütunkapünaain chaʼaya Bet-el, eejachire püshorottirüin seita “olivo” saaʼu wane ipa shiyaawase taashajaala pümaa chaʼaya, eejachire püpansaajüin pünüiki tamüin sünain tayainjachin Pümaleiwasein. Je jooluʼu, piirakaa, tü kaaʼula piʼrakat sünain epepejaa, kanatannuusü ooʼulaka panaatannuusü süpüshua. Süka jamüin, taaʼinrüin tüü süka tatüjaain aaʼu tü kasa mojusü naaʼinrapüʼükat Labán pümüin. Anakaja jooluʼu yapale pia süpüla püleʼejüin puumainpaʼamüin eejachire jemelin pia’, müshi chi Maleiwakai tamüin”, müshi Jacob namüin.
14  Süsouktakalaka Raquel ooʼulaka Lea nümüin Jacob:
—Anasüjaʼa süka tia. Nnojolüitpa neʼe kasain eein nümaʼana chi washikai tü kasa nüpaalainjatkat wamüin.
15  Saaʼin wamüin, müshii aka waya wayuu naata nümüin. Aapünüshii waya pümüin nütüma chi washikai saaʼu piʼyataain nümüin wainma juya. Otta tü nükanajakat sükajee tia, ajaʼlajaaitpa nütüma.
16  Otta süpüshua tü washirüü asütünakat nuulia chi washikai nütüma chi Maleiwakai, shia wokoroloko wayakana je nakoroloko na wachonniikana. Je sükajee tia, anakaja jooluʼu puuʼulaküle tü nüküjaitpakat chi Maleiwakai pümüin —müshii naya nümüin Jacob.
17  Yapakalaka joo Jacob süpüla aleʼejaa nipialuʼumüin Isaac chi nüshikai chaa suluʼumüin tü mmakat Canaán. Je kettaapa naya napüshua, oʼotooshii na nuʼwayuusekana ooʼulaka na nüchonniikana saaʼu neʼejena “camello”.
18  Naʼatajüin Jacob tü nümüʼünüinkalüirua nüpüleerua ooʼulaka tü neʼejenakat na nüpüshikana. Nülüʼüjüin süpüshua tü nükorolo nükanainkat wanaa sümaa kepiain nia suluʼu tü mmakat Padan-aram.
19  Nnojoishi eein Labán süka chajachin nia sünain omocholojoo soi tü naʼanneetsekalüirua. Shiasaʼa Raquel, saaʼu nnojolin chi süshikai wanaa sümaa noʼunüin, suʼluwajüin wane shiyaakua kasa nümaleiwaseyaasü chi süshikai.
20  Je Jacob, niʼikeʼerüichipain Labán sümaa nuʼunüin nujuuna sünain nnojolin nüpütaain nüpüla.
21  Oʼuna müshijaʼa nia sümaa nülüʼüjüin tü nükorolokot süpüshua, tü nükanainkat sükajee niʼyataain wainma juya chaʼaya. Shiasa mapa nuʼunapa Haránjee, nülatirakalaka tü süchikat kanüliakat Éufrates sünain oʼunaa eemüin tü uuchikalüirua Galaad münakat.
22  Shiasa mapa apünüin kaʼi, aapinnüshi Labán süchiki nükolojooichipain Jacob namaa na nuʼwayuusekana.
23  Nuushikajaakalaka namaa wane nüpüshi tooloyuu nüchiirua Jacob. Nasaʼwajakalaka nia soʼu akaratshi kaʼi chaa saʼakapünaa tü uuchikalüirua Galaad.
24   Eʼitaashi nejepüse Jacob saaʼu wane uuchi chaʼaya. Otta müshia Labán je na nümaajanakana, eʼitaashii nejepüse yala peje sünain nejepüse Jacob. Je soʼu aikat tia, eeʼiyataashi chi Maleiwakai nüʼlapüinruʼu Labán sünain maa nümüin: “Jalia pia suulia jamajayaain pütüma Jacob”, müshi.
26  Je wattaʼa maalü, nuʼunakalaka Labán nünainmüin Jacob sünain maa nümüin:
—Oʼunüshi pia tojuuna sümaa nnojolin püpütaain tapüla. Je puʼluwateʼerüin tü tachooinkalüirua maa aka sükuaippa jieyuu asirüü sünainjee atkawaa. Piʼikeʼerakaiche taya sükajee tü paaʼinrakat.
27  Tachee, ¿jamüshi mojutkalaka taya pümüin? ¿Jamüshi nnojoikaʼa püpütaayaain tapüla? Mülekaje paapirüle taya sünain puʼunüinjachin, eejeerüje tatüma wane miʼiraa jumaʼichiki sümaa talataa aaʼin, sümaa eeʼirajaa jayeechi, atalijiraa kaasha je yonna.
28  Eʼrüi wayumüin pia. Puʼunakalaka neʼe tachikiruʼu, sünain nnojolin püpüteʼerüin na tachonniikana ooʼulaka na taikeyuukana tapüla, süpüla tachuʼlüin nawalapaʼa namaʼichiki.
29  Eesü süpüla jamüin pükuaippa tatüma müleka tacheküleje shia. Otta nnojotsü taaʼinrüin tia, süka jamüin, eeʼiyataashi saʼwaipa tamüin chi Nümaleiwasekai chi püshikai sünain nüchiajaain taya suulia jamajüin pia tatüma.
30  Tatüjaatüjüʼiya aaʼu pia sünain puʼuneein aaʼin puumainpaʼamüin. Otta jashichika anainjee taya, shia süka puʼluwajüin shiyaakua tü tamaleiwasekalüirua —müshi Labán nümüin Jacob.
31  Nüsouktakalaka Jacob:
—Nnojoishi taya apütaain püpüla süka mmolüin taya peema. Püsütüinjatüyaa tü taʼwayuusekalüirua toulia taajüin.
32  Otta tü pülirajakat anain waya sümaa walüʼüjaain shiyaakua tü pümaleiwasekalüirua paajüin, nnojotsü waʼluwajüin. Püchajaa neʼe süchiki sümaʼinruʼu waʼatapajüin. Müleka püntüle sünain sajapuluʼu wane wayuu tamaajatkat yaaya, acheküsü oʼutinnaa aaʼin saaliijee tia. Je müleka püntüle sünain pükorolo eekai eein neʼe, anakaja müleka paapaale shia —müshi Jacob nümüin Labán süka nnojolüin nütüjaain aaʼu sünain shiain Raquel aʼluwajüin tü nükorolokot.
33  Nikerolokalaka joo Labán suluʼupünaa nejepüse Jacob, ooʼulaka suluʼupünaa tü shejepüsekat Lea, ooʼulaka suluʼupünaa tü shejepüsekat tü piamasükat achepchiee. Nnojotsü nüntüin anain shiyaakua tü nümaleiwaseyaasükalüirua yala namaʼana. Süchikijee tia, nikerolokalaka suluʼupünaa shejepüse Raquel.
34  Otta shiyaakua tü nümaleiwaseyaasükalüirua Labán, sunujulüin Raquel suluʼu tü süchisepalakat tü seʼejenakat. Je nikerolapa chi süshikai, eesü shia joyotüin saaʼu tü süchisepalakat. Nüchajaakalaka Labán suluʼupünaa süpüshua tü shejepüsekat. Nnojotsü nantayaain anain.
35  Müsü joo Raquel:
—Taataa, anakaja pülatirüle toulia mojutüin pia tatüma sümaa nnojolüin tashaʼwalaain wanaa sümaa pikerolüin yaamüin, süka jamüin, kakashiasüleʼe taya —müsü.
Otta süka masütaajuin Labán sünain achajawaa süchiki tü nükorolokolüirua, mayaainje nnojolüin kasain nüntüin anain,
36  naashichijaakalaka joo Jacob. Nümakalaka nümüin:
—¿Kasa taainjalaka puulia süpüla müin püpüleeruakai taaʼin?
37  Achajaaichipa pia saʼakapünaa wokorolo süpüshua. ¿Eesü pükorolo eekai püntüin anain saʼaka? Piʼitaa tü püntakat anain yaa namülatuʼu na wayuu pümaajanakana ooʼulaka namülatuʼu na tamaajanakana, watüjaweetkaʼa aaʼu jaralin lotüin akuaippa sükajee tia, ¿piale piakai je tayataapa?
38  Wanaa sümaa taʼyataapüʼüin pümüin soʼu tü piamakat shikii juya, kachonpüʼüsü waneepia tü paʼanneetsekalüirua ooʼulaka tü pükaaʼulainkalüirua. Je nnojotsü teküin waneesiakaije anneerü saʼakajee tü pümüʼünüinkalüirua.
39  Müleka suʼutünüle aaʼin wane paʼanneetse sütüma unaalü, nnojotsü tantirapüʼüin pümüin tü ouktüsükat. Aluʼujasa tawalaajapüʼüin pümüin neʼe. Otta tü pümüʼünüin aʼluwajünapüʼükat, püchekajapüʼüin tamüin shiaʼaya.
40  Jaʼitasü jaʼin kaʼi tamüin, ayatapüʼüsü taaʼinmajüin tü pümüʼünüinkalüirua. Jaʼitasü alin jemiai tamüin saʼwai, nnojoishi eisalaain taya süpüla atunkaa süka eein taaʼin waneepia saaʼu tü pümüʼünüinkalüirua.
41  “Müsü takuaippa waneepia sünain taʼyataain pümüin soʼu tü piamasükat shikii juya. Palajana, aʼyataashi taya pümüin soʼu poloo pienchimüin juya saaʼu tü piamasükat püchonnii süpüla taʼwayuuseinjanain naya. Otta süchikijee, aʼyataashi taya pümüin aippirua juya saaʼu wane mürülüirua sujut taʼyataain. Polootua maʼi puʼwanajaain sujut taʼyataain suʼutpünaa juyakalüirua tia.
42  Müleka nnojoireje tamaa chi Nümaleiwasekai Isaac chi tashikai ooʼulaka Abraham chi tatuushikai süpüla nükaaliijain taya, püjütüinje taya sünain nnojolüin kasayaain tamaʼanain. Otta niʼrüin taya sünain müliain maʼi pütüma jaʼitaichi taya aʼyaataain waneepia pümüin süka süpüshua taaʼin. Je jooluʼu saʼwaipa, aashajaaichipa nia pümüin püʼlapüinruʼu. Niiʼiyatüitpa neʼe pümüin sünain piain eʼrülin wayumüin tamüin”, müshi Jacob nümüin Labán.
43  Nüsouktakalaka Labán nümüin:
—Tü jieyuukalüirua, naya tachooinkaʼaya. Je tü süchooinkalüirua, naya taikeyuukaʼaya. Otta tü mürütkalüirua eekat pümaʼana, shia tamüʼünüinkaʼaya. Je süpüshua tü korolokalüirua yaakat pümaʼana, shia takorolokaʼaya. Otta müsia jooluʼu, sükajee pümaʼanainapain na tachonniikana ooʼulaka na taikeyuukana, nnojoishii kasakainjanain tatüma süpüla naleʼejüinjanain tamaa nachikua tepialuʼumüin.
44  Je sükajee tia, anakaja jooluʼu müleka wanouktüle sükuaippa wanüiki. Akotchijeena waya ipa süchikijee sümaa wapaaʼuwajaain shia süpüla sotüinjatüin waaʼin waneepia tü waashajaalakat soʼu kaʼikat tüü sünain wanouktüin sükuaippa wanüiki —müshi Labán nümüin Jacob.
45  Naapaakalaka Jacob wane ipa sümaa nüshaʼwaleʼerüin shia, tü osoʼiriainjatkat naaʼin nayakana saaʼu tü naashajaajiraakat achiki soʼu kaʼikat tia.
46  Nuluwataakalaka joo na nümaajanakana sünain akotchijaa wane ipairua sümaa napaaʼuwajaain shia. Je süʼütpaʼa tia ipa apaaʼuwajuushikat, ekaashi Jacob nümaa Labán ooʼulaka na namaajanakana.
47  Tü ipa apaaʼuwajuushikat, eʼitaanüsü sünülia “Jegar Sahaduta” nütüma Labán. Otta sünülia nütüma Jacob, “Galaad” münüsü.
48  Nümakalaka Labán nümüin Jacob:
—Tü ipa apaaʼuwajuushikat, sotüinjatka aka waaʼin tü wamakat soʼu kaʼikat tüü sünain wanouktüin wanüiki —müshi.
Je sükajee tia, eʼitaanüsü sünülia Galaad sümünüin tia mmakat.
49  Je aapünüsü sümüin tia mmakat wane sünüliaya, “Mizpa” münüin, süka nümüin Labán:
—Anashii naaʼinmajüle Jehová wayakana wapüshua wanaa sümaa wakatajiraain.
50  Müleka piʼrüire wayumüin namüin na tachonniikana, otta müleka kaʼwayuusere pia wayuu naatajatü, jaʼitakaje nnojolüin tatüjaain aaʼu, nia Maleiwa atüjaaka saaʼu.
51  Anuu tü ipairua apaaʼuwajuushikat tatüma yaa waʼütpaʼa ooʼulaka tü ipa ashaʼwaleʼennakat tatüma.
52  Süpülajatü sotojiraajatüin waaʼin tü waashajaajiraakat achiki soʼu kaʼikat tüü. Anakaja müleka pansaajiraale wanüiki jooluʼu süpüla nnojoleechin taya alatüin waneemüin saʼata tü ipakalüirua süpüla tatkaain pümaa je süpüla nnojoleechin pia alatüin waneemüin saʼata süpüla pütkaain tamaa.
53  Chi Nümaleiwasekai Abraham chi pütuushikai, nia neʼe Nümaleiwaseka Nacor chi tatuushikai. Nieechi atüjaaka waaʼu müleka anale je mojule tü waaʼinrakat —müshi Labán nümüin Jacob.
Pansaaitpa joo nünüiki Jacob saaʼu nünülia chi Nümaleiwasekai Isaac chi nüshikai süpüla naaʼinrüinjatüin süpüshua tü naashajaajiraakat achiki soʼu kaʼikat tia.
54  Nuʼutakalaka saaʼin wane mürüt nümüin chi Maleiwakai yala saaʼu tü uuchikat eere naashajaain nümaa Labán. Neenaküin na nümaajanakana süpüla ekawaa namaa. Süchikijee nekaain, atunküshii naya yala saaʼu tü uuchikat.
55  Shiasa mapa wattaʼa maalü, achijiraashi Labán sümaa nüpütaain napüla na nüchonniikana je na nüikeyuukana. Süchikijee nüchuʼlüin nawalapaʼa napüshua, oʼunüshi nia aleʼejüin nüchikua nipialuʼumüin.