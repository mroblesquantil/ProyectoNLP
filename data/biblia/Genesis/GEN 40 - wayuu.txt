1   Eetaalakalaka wane wayuu laülaashi naaʼu na aapajüliikana nüsüin chi sülaülashikai tü mmakat Egipto, chi Faraón münakai, ooʼulaka wane laülaashi naaʼu na aainjüliikana pan nümüin. Soʼu wane kaʼi, kaainjalashii naya nuulia chi Faraónkai. Jashichikalaka nia namüin saaliijee tia.
3  Nüpüreesajitkalaka joo naya suluʼu tü kaatset chakat nipialuʼu chi sülaülashikai tü waariakat eere püreesain José.
4  Je joo chi sülaülashikai tü waariakat, niʼitaain José süpüla naaʼinmajüinjanain na piamashii püreesashiikana.
Eesü nakalia sünain püreesain naya.
5  Je soʼu wane ai, aʼlapüjaataalashii joo naya waneʼewai nakua. Je waneʼewai sukua tü naʼlapüinkat, eesü kapülajatkat.
6  Je wattachon, wanaa sümaa nüntüin José nanainmüin, niirakaakalaka namüin sümaa naatajatüin noʼuuta.
7  Nüsakitkalaka naya:
—¿Kasa aika jünain, mataasü mojukai maʼi saaʼin joʼuuta soʼu kaʼikat tüü?
8  Nasouktakalaka nümüin:
—Eesü wane waʼlapüin, akatsaʼa nnojolüin jaralüin aküjüinjatüin wamüin jamaluʼulüin shia.
Nümakalaka José namüin:
—¿Nnojoishi niain Maleiwakai aküjüin süchikü lapü? Jüküja tamüin tü jüʼlapüinkat. ¿Jamüsü maʼi?
9  Niasaʼa chi laülaashikai naaʼu na aapajüliikana nüsüin chi Faraónkai, nüküjakalaka tü nüʼlapüinkat nümüin José. Müshi nia:
—Teʼrüin taʼlapüinruʼu saaʼin wane suuʼulia uuwa yaa tamülatuʼu.
10  Eetaalashii naaʼin apünüinshii sütünachen sünain. Wanaa sümaa suwüʼiraain, kasiijaakalaka saaʼin sümaa kachonleʼeinya shia sümaa jeʼwejaain shia.
11  Tajapulujuttaajaʼa saaʼin tü niitainkat chi Faraónkai. Je taapaakalaka saaʼin tü uuwakat. Talirütkalaka saaʼin suluʼu tü niitainkat. Je süchikijee, taapakalaka saaʼin najapuluʼu chi Faraónkai.
12  Nümakalaka José nümüin:
—Tü püʼlapüinkat, maluʼulu shia mayaa: tü apünüinsükat sütüna wunuʼu, apünüin kaʼi.
13  Soʼu tü apünüinkat kaʼi, chi Faraónkai, nüjütirüinjachi achikü pia suluʼujee tü kaatsetkat sümaa niʼitaweechin pia piʼyataaleruʼu püchikuaʼa. Je süchikijee, ayateechia pia aapajülin tü iitakat najapuluʼu chi Faraónkai maa aka paalainka aapajüipüʼüin pia nüsüin. Maluʼulu püʼlapüin.
14  Je piʼrapa sümaa anain pükuaippa, soto paaʼin taya. Jaliachon taya püküjaiwa tachikü nümüin chi Faraónkai nüjütiraiwa tachikü suluʼujee tü kaatsetkat.
15  Ataʼülüüshireʼe taya suumainpaʼajee tü hebreokalüirua. Je yaaya, nnojotsü kasain taainjalain süpüla tekerotinnüinjachin suluʼumüin tü kaatsetkat —nümakalaka José nümüin.
16  Je chi laülaashikai naaʼu na aainjüliikana pan nümüin chi Faraónkai, süka joo naapüitpain nüküjala José süchikü tü nüʼlapüinkat chi laülaashikai naaʼu na aapajüliikana nüsüin chi Faraónkai sümaa anainjatüin maʼi nükuaippa, müichipa joo nia nümüin José:
—Je müshia tayakai, teʼrüin taʼlapüinruʼu saaʼin apünüinsü kanaasta kaluʼujasü pan yaa taraloʼu.
17  Eetaalasü saaʼin suluʼu tü kanaastakat soʼukot pan süpüshua nümüinjattaala saaʼin chi Faraónkai. Je suʼnnuwaakalaka aaʼin wane wuchiirua sünain ekaa tü pan sulujutkat tü kanaastakat —müshi joo nia nümüin José.
18  Nüsouktakalaka José nümüin:
—Tü püʼlapüinkat, maluʼulu shia mayaa: tü apünüinsükat kanaasta apünüin kaʼi.
19  Soʼu tü apünüinkat kaʼi, chi Faraónkai nüshottireechi anutpünaa pia sümaa niʼiteʼereechin pia shiʼiruʼu wane wunuʼu. Je tü wuchiikalüirua, shikeerü tü piʼirukukat —nümakalaka José nümüin.
20  Shiasaʼa süchikijee apünüin kaʼi, ekeraajüshi juya chi Faraónkai. Nimiʼijitkalaka joo saaʼu kaʼikat tia napüla napüshua na niʼipajanakana. Je chi laülaashikai naaʼu na aapajüliikana nüsüin ooʼulaka chi laülaashikai naaʼu na aainjüliikana pan nümüin, najütinnakalaka achikü nütüma suluʼujee tü kaatsetkat süpüla neeʼiyatünüinjanain noʼupala na niʼipajanakana.
21  Niʼitaaichipa joo chi laülaashikai naaʼu na aapajüliikana nüsüin nüchukuaʼa niʼyataaleruʼu sünain aapajülii tü iitakat nümüin.
22  Otta müshia chi laülaashikai naaʼu na aainjüliikana pan nümüin, nüshottira anutpünaachi sümaa niʼiteʼerüin nia shiʼiruʼu wane wunuʼu. Eitataayai saaʼin tü nümakat paala José namüin.
23  Otta chi laülaashikai naaʼu na aapajüliikana nüsüin chi Faraónkai, eetaayai neʼe sotüin naaʼin José.