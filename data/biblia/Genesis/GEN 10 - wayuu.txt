1  Apünüinshii na nüchonniikana Noé: Sem, Cam je müshia Jafet. Shiasaʼa süchikijee nashakatapa suluʼujee tü anuakat, kachonshii naya. Anuu nanülia na nooʼuliwoʼukana Noé:
2  Na nüchonniikana Jafet, chi nüchonkai Noé: nia Gomer, Magog, Madai, Javán, Tubal, Mesec, ooʼulaka Tiras. Neʼirukusü nanülia nala natuushikana maaʼulu yaa.
3  Nayasaʼa na nuuʼuliwoʼukana Gomer: naya na wayuu chajeʼewaliikana Askenaz, na chajeʼewaliikana Rifat, ooʼulaka na chajeʼewaliikana Togarma.
4  Nayasaʼa na nuuʼuliwoʼukana Javán: naya na wayuu chajeʼewaliikana Elisa, na chajeʼewaliikana Tarsis, na chajeʼewaliikana Quitim, ooʼulaka na chajeʼewaliikana Dodanim.
5  Naya natuushikaʼaya na wayuu kepiakana sotpünaa palaa sümaa naataʼawalin nanüiki ooʼulaka katatawalin neʼirukuirua.
6  Na nüchonniikana Cam, chi nüchonkai Noé: nia Cus, Mizraim, Fut, ooʼulaka Canaán.
7  Nayasaʼa na nuuʼuliwoʼukana Cus, chi nüchonkai Cam: naya na wayuu chajeʼewaliikana Seba, na chajeʼewaliikana Havila, na chajeʼewaliikana Sabta, na chajeʼewaliikana Raama, ooʼulaka na chajeʼewaliikana Sabteca. Otta na nuuʼuliwoʼukana Raama: naya na wayuu chajeʼewaliikana Seba ooʼulaka na chajeʼewaliikana Dedán.
8  Niasaʼa wane nüchon Cus, Nimrod nünülia. Nia palajachika sünain yalayalain süpüla aluwatawaa,
9  je eʼnnaajünüshi nia sünain tütüin süpüla olojoo, süka nükaaliijüin nia Maleiwa sünain oʼutaa saaʼin kasa simoluuna. Müsü wane pütchi maaʼulu yaa: “Anakaja nükaaliijale pia Maleiwa süpüla müinjachin aka pia Nimrod sünain olojoo kasa simoluuna”.
10  Oʼttüshi Nimrod sünain aluwatawaa yala suluʼu tü pueulokalüirua Babel, Erec, Acad, ooʼulaka Calne chaʼaya suluʼu tü mmakat Sinar.
11  Shiasaʼa süchikijee tia, oʼunüshi Nimrod eemüin tü mmakat Asiria eejachire nünouktüin sükuaippa tü pueulokalüirua Nínive, Rehobot, Cala,
12  ooʼulaka Resén. Je tü pueulo Resénkat anülia, eejatü pasanain sünain Nínive je Cala. Otta suluʼu Cala, wainma wayuu kepiasü chaʼaya.
13  Nayasaʼa na nuuʼuliwoʼukana Mizraim, chi nüchonkai Cam: naya na wayuu kanüliakana Ludim, Anamim, Lehabim, Naftuhim,
14  Patrusim, Casluhim, ooʼulaka Caftorim. Otta na wayuu kanüliakana Caftorim, naya natuushika na wayuu kanüliakana filisteo.
15  Niasaʼa Canaán, chi nüchonkai Cam, kachonshi tooloyuu piamashii. Sidón nünülia wane, ooʼulaka nünülia chi emülieekai, Het.
16  Na nuuʼuliwoʼukana Canaán, naya na wayuu kanüliakana jebuseo, amorreo, gergeseo,
17  heveo, araceo, sineo,
18  arvadeo, zemareo, ooʼulaka hamateo. Aʼwalakajaashii naya mapa sainküin mma.
19  Kepiakalaka naya süpaʼapünaa tü mmakat süpüshua chajeʼereʼeya suluʼujee tü pueulokat Sidón sünainmüinreʼeya tü pueulokat Gerar, ooʼulaka chajeʼereʼeya suluʼujee tü pueulokat Gaza sünainmüinreʼeya tü pueulokalüirua Sodoma, Gomorra, Adma, Zeboim ooʼulaka Lasa.
20  Naya na nuuʼuliwoʼukana Cam, chi nüchonkai Noé. Waneejatüwaisü nanüiki waneʼewai nakua.
21  Niasaʼa Sem, chi nüchonkai Noé epayaakai, nia nütuushika Heber.
22  Na nüchonniikana Sem: nia Elam, Asur, Arfaxad, Lud, ooʼulaka Aram.
23  Nayasaʼa na nuuʼuliwoʼukana Aram: naya na wayuu chajeʼewaliikana Uz, na chajeʼewaliikana Hul, na chajeʼewaliikana Geter, ooʼulaka na chajeʼewaliikana Mas.
24  Niasaʼa Arfaxad, nia nüshika Sala. Je Sala, nia nüshika Heber.
25  Piamashii nüchonnii Heber: Peleg nünülia wane, süka walakatüin tü wayuukolüirua sainküin mmakat wanaa sümaa jemein nia. Otta nünülia chi nimüliakai, Joctán.
26  Nayasaʼa nuuʼuliwoʼukana Joctán: naya na wayuu chajeʼewaliikana Almodad, na chajeʼewaliikana Selef, na chajeʼewaliikana Hazarmavet, na chajeʼewaliikana Jera,
27  na chajeʼewaliikana Adoram, na chajeʼewaliikana Uzal, na chajeʼewaliikana Dicla,
28  na chajeʼewaliikana Obal, na chajeʼewaliikana Abimael, na chajeʼewaliikana Seba,
29  na chajeʼewaliikana Ofir, na chajeʼewaliikana Havila, ooʼulaka na chajeʼewaliikana Jobab. Naya na nuuʼuliwoʼukana Joctán napüshua.
30  Kepiashii naya süpaʼapünaa tü mmakat oʼttüin sotpaʼajee tü mmakat Mesa wiinnaamüin sünainmüinreʼeya tü uuchikalüirua kanüliakat Sefar.
31  Napüshua na nuuʼuliwoʼukana Sem, waneejatüwaisü nanüiki waneʼewai nakua.
32  Je napüshua na wayuu sainküinkana mma maaʼulu yaa, naya nooʼuliwoʼuka na nüchonniikana Noé. Kaülesü neʼiruku na wayuukanairua waneʼewai nakua. Neʼirukuwaisü nanülia na natuushinuukana.