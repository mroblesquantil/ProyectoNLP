1  Je Jacob, suluʼu tü mmakat Canaán, süka alin jamü namüin, wanaa sümaa naapüin süchikü sünain eein eküülü chaʼaya Egipto, müshi joo nia namüin na nüchooinkana:
—¿Jamüshii jia nnojotkaʼa jüchajaain süchiki tü weküinjatkat?
2  Münüsüleʼe tamüin: “Eesü eküülü Egipto”. Juʼunapa chamüin sünain ayalajaa tü weküinjatkat suulia ouktajüin waya sütüma jamü.
3  Nayasaʼa na polooshiikana nuwalayuu José, oʼunüshii naya Egiptomüin sünain ayalajaa eküülü.
4  Jacob, nnojoishi nüjüteein Benjamín, chi nimüliakai José, namaa suulia sülanüin wane mojukalü akuaippa nümüin suluʼupünaa wopu.
5  Nayakalaka oʼunüin na wane nüchooinkana. Otta waneeinnua wayuu suluʼujeejanakana tü mmakat Canaán, oʼunüshii naya Egiptomüʼinya, süka alin maʼi tü jamükat sainküin tü mmakat Canaán.
6  Je nantapa na nüchooinkana Jacob Egiptomüin, noʼunamaatakalaka nünainmüin José, chi laülaakai suluʼu tü mmakat Egipto, süka niain oikküin soʼu pünajüt sümüin tü wayuukalüirua süpüshua. Nantapa na nuwalayuukana José nünainmüin, nejepülaakalaka nümülatuʼumüin sümaa neʼitaaleein neʼipoʼu sünain mmakat shiyaawase kojutüin nia natüma.
7  Niyaawatatüjüliʼiya naya niʼraiwaʼaya. Nnojoliyaashii niʼraajüin naya. Nüsakitkalaka naya sümaa müin üttayaakai naaʼin sünain asakiraa. Müshi nia:
—¿Jalejeʼewalii jia?
Asouktüshii joo naya nümüin:
—Chajeʼewalii waya Canaánjee. Antüshii waya süpüla ayalajaa eküülü —namakalaka.
8  Mayaashije niyaawatüin na nuwalayuukana, nnojoishi nia nayaawatüin.
9  Sotüitpa joo naaʼin José tü nüʼlapüinkat paala sümaiwa naaʼu nayakana. Nümakalaka namüin:
—Je jiakana, ajayajüshii neʼe jia tü mma eekai matsüin saaʼin jiʼrüin yaaya.
10   Nasouktakalaka:
—Laülaashikalee, nnojoishii waya ajayajüshiin. Wayuu anamia waya. Antüshii neʼe waya sünain ayalajaa eküülü. Pashijiraashii waya wapüshua.
12  Asouktüshi joo José namüin:
—Jaʼalain neʼe. Tü jaaʼinrakat yaa, ajayajüshii neʼe jia tü mma eekai matsüin saaʼin jiʼrüin yaaya.
13  Nasouktakalaka nachikua:
—Wayakana poloo piammüin sümaa pawalaawain waya, pashijiraashii. Kepiashii waya chaʼaya suluʼu tü mmakat Canaán. Chi emülieekai, makatüshi nümaa chi washikai chaʼaya Canaán. Ooʼulaka müshia chi waneʼe, amülouishi, ouktataashi eera nia.
14  Asouktüshi joo José namüin nüchukua:
—Icheshi taya sünain wayuuin ajayajülii jia saaʼin tamüin.
15   Tooʼulaküinjaʼa paala jia müleka shiimainre tü jümakat tamüin. Juluwataa waneeshia juʼuluku sünain asaajaa chi jimüliakai je na waneeirua makateena püreesain yaaya. Shiimain tü tamakat jümüin sümaa nnojoleenain jujuittüin yaajee yaa süpülaleejaʼa niapa antüin chi jimüliakai. Müleka nnojorüle jaaʼinrüin tamüin tü taluwataakat anain jia, wayuujaʼa mata ajayajüshii jia.
17  Naaʼinreein jooluʼu José wane kasa waneʼeya sümüin. Nüpüreesajireein naya napüshua soʼu apünüin kaʼi. Nuuʼulakakalaka tia.
18  Shiasaʼa shikeraajapa tü apünüinkat kaʼi, müshi nia namüin:
—Mmotshiree taya neema chi Maleiwakai. Taasheena jia müleka jaaʼinrüle tü tamakat jümüin jooluʼu.
19  Müleka wayuule anamia jia, juuʼulaa waneeshia chi juwalakai suluʼu tü kaatsetkat eejanakai jia püreesain. Je na waneeirua, oʼuneena sünain eʼikajawaa tü eküütkat shikaiwa jüpüshi suulia jamüsirajüin.
20  Je jüntirapa tamüin chi jimüliakai, tatüjaweerü aaʼu sünain shiimüin jünüiki je nnojoleena toʼutirüin aaʼin jia.
—Waaʼinreerü tia —nasouktakalaka nümüin.
21  Aashajaajiraashii jooluʼu naya:
—Shiimainjaʼaya wawalaajüin jooluʼu tü mojuin maʼi tü waaʼinrakat nümüin chi wawalakai. Wanaa sümaa weʼrüin nia sümaa nümüliala, wanaa sümaa nuchuntaain waya naaʼinyaka shiiʼiree aleein nia wapüla, nnojoishii waya jaa müin nümüin. Shiajaʼaya makalaka süntüin tü kasachikü wamüin jooluʼu.
22  Nümataalakalaka joo Rubén:
—Tamatüjüliʼiya jia paala: “Kettiichia chi jimaʼaikai”. Je jia, nnojoishii jaa müin tamüin. Achekakalajaʼaya wawalaajüinjatüin saaʼu wasirüin nia süpüla ouktajachin nia.
23  Nnojoliyaasü niyaawatüin aaʼu José naajüin tü naashajaalakat süka kacheʼepüʼüjanain nia neʼipajee.
24  Asünnaashi José noulia mamüin aka türa. Niʼyalajakalaka sütüma tü naashajaalakat. Je süchikijee, nüleʼejakalaka nanainmüin sünain naashajaain namaa nüchukua. Nütaʼülitkalaka Simeón naʼakajee sümaa niʼiteʼerüleʼein nia suluʼumüin kaatsetkat.
25  Nipirajirüitpa joo José tü natoleekasekat soʼu pünajüt. Je nüleʼejirüin najuuna waneʼewai sukua tü nanneetsekat. Niʼiteʼerüin shia suluʼu waneʼewai sukua tü natoleekasekat sümaa naapirüin tü nemiajatkat wopuluʼu. Ayatüsüjaʼa aaʼinnüin tia namüin.
26  Napaalaajaakalaka tü nachisekat saaʼu tü napüliisekat. Noʼunakalaka.
27  Wanaa sümaa nantüin suluʼumüin tü mmakat eeinjanale naya natunkapünaain, nüsatakalaka nütoleekase waneeshia naʼakajee nayakana süpüla nikirüinjatüin tü nüpüliisekat. Niʼrakalaka tü nünneetsekat sümaa eein shia shiʼipoʼujee tü toleekakat.
28  Nümakalaka namüin na nuwalayuukana:
—Jiirakaa. Aleʼejinnüsü tanneetse tamüin süchukua yaa suluʼu tü tatoleekasekat.
Ainkuusü naaʼin jooluʼu nayakana napüshuaʼale. Mojuitpa naaʼin jooluʼu sütüma tia. Majiraashii naya sümaa mmoluu:
—¿Kasakai naainjaka Maleiwakai wamüin?
29  Wanaa sümaa nantüin eemüin chi nashikai suluʼu tü mmakat Canaán, naküjüin nümüin süchikü süpüshua tü alatakat namüin sümaa namüin nümüin:
31  Akaisaʼa wamüin nia: “Wayakana, wayuu anamia. Nnojoishii waya ajayajüshiin.
32  Poloo piammüin waya sümaa pawalaawain, pashijiraashii. Chi waneʼe, ouktüshi je chi emülieekai, makatüshi nümaa chi washikai chaʼaya suluʼu tü mmakat Canaán”.
33  “Je chi wayuukai sülaülakai tia mmakat, müshi wamüin: ‘Tooʼulaküinjaʼa paala jia müleka shiimainre wayuuin anamia jia: Juuʼulaa waneeshia chi juwalakai yaa tamaa. Je na waneeirua, noʼuna sünain eʼikajawaa tü eküütkat shikaiwa jüpüshi suulia jamüsirajüin.
34  Je süchikijee, jüntira tamüin chi jimüliakai süpüla tatüjaain jaaʼu sünain nnojoliin wayuuin ajayajülii jia aluʼujasa wayuuin anamia neʼe. Eekaijaʼa tooʼulaweechin chi wane juwalakai ooʼulaka jiakana yaa suluʼupünaa tü mmakat’ ”.
35  Wanaa sümaa najünaajüinjanain tü natoleekasekat, eejatkalaka tü woʼotcheinkalüirua sümaajatkat tü nanneetsekalüirua suluʼu waneʼewai sukua tü natoleekasekat. Ainkuusü maʼi naaʼinrua otta chi nashikai neʼrapa tü nanneetsekat.
36  Niasaʼa joo Jacob, nümüshii naya:
—Aishaʼajaa jiajaʼa. Ajaʼttüinapa tachooin tamaʼanajee jütüma. Ouktüichipa José. Amülouichipa joo Simeón. Je jooluʼu jümaweeshi Benjamín tamaʼanajee. Ashutakatche maʼi taaʼu tü mojaakalü akuaippa.
37  Niasaʼa joo Rubén, müshi nümüin chi nüshikai:
—Puuʼulaa Benjamín tapüla. Taaʼinmajeechi nia. Taleʼejireechi nia nüchukua pümüin. Je müleka nnojorüle taleʼejirüin nüchukua pümüin, eeshiijaʼa süpüla puʼutüin naaʼin na piamashiikana tachooin.
38  Asouktüshi joo Jacob nüchukua namüin:
—Chi tachonkai, nnojoleechi oʼunüin jümaa. Niajaʼa neʼe apütaaka, niakai nümüiwa süka ouktüin José. Laülaaichi taya. Sülataleʼere wane mojaa akuaippa nümüin chi tachonkai suluʼupünaa wopu, shiimüin sünain oukteechin taya sütüma tü mojaakalü aaʼin. Jiajaʼa kasitka nia sükajee tia.