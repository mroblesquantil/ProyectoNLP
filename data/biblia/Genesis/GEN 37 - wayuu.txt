1   Ayatüshia Jacob kepiain suluʼu tü mmakat Canaán eepüʼüle kepiain chi nüshikai paala maa aka wane wayuu naata. Anuu nüchiki Jacob namaa na nüchonniikana:
Aʼürülaasü naaʼin na nuwalayuukana José nümüin
Otta José chi nüchonkai Jacob, poloopa juya akaratshimüin nuuyase, arüleejapüʼüshi anneerü namaa na nuwalayuukana naaʼu nüshi, na süchooinkana Bilha ooʼulaka Zilpa. Aküjapüʼüshi José nachikü na nuwalayuukana nümüin chi nashikai süchiki tü kasa mojusü naaʼinrapüʼükat nayakana.
3  Aishi maʼi José nüpüla Jacob noulialeʼe na wane nüchooinkana süka nüchoin nia laülaaluʼu nümüin. Naainjüin wane asheʼinyüü anasü maʼi nüpüla.
4  Je na nuwalayuukana natüjaapa aaʼu chi nashikai sümaa niain alin maʼi nüpüla noulialeʼe nayakana napüshua, naʼürülaashi joo nia. Isasü maʼi nachiki aneein nanüiki nümüin.
5  Shiasaʼa soʼu wane kaʼi, nüʼlapüjaakalaka José. Je nüküjapa süchikü tü nüʼlapüinkat namüin na nuwalayuukana, aʼürülaaleeshiʼiya maʼi sütüma.
6  Nümakalaka namüin:
—Kaatei, jiirakaapa. Jaapajapa süchikü tü taʼlapüinkat.
7  Müsü yaa: Ejinnajataatshii waaʼin saalaja “trigo” süpaʼa wane yüüja taʼlapüinruʼu. Shiasaʼa saaʼin tü tejinnajalakat, ashaʼwalaataasü saaʼin. Shaʼwatüsü maʼi. Je sürütkaakalaka saaʼin tü jijinnajalakat sünainmüin tü tejinnajalakat kulaalakuaippatsü saaʼin yaaluʼupünaa sünain. Shejepünajaakalaka süʼütpaʼamüin tü tejinnajalakat maa aka nükuaippa wane wayuu eekai kojutüin wayuu nütüma —nümakalaka José namüin na nuwalayuukana.
8  Je nasouktakalaka na nuwalayuukana:
—Aa, walaülainjachitaʼa pia.
Kooʼomüinshi maʼi naʼürülaain José sünainjee tü nüʼlapüinkat je sünainjee nünüiki sünain nüküjüin süchikü tü nüʼlapüinkat namüin.
9  Nüʼlapüjaakalaka joo José wane lapüʼüya. Nüküjakalaka joo tiaʼaya namüin na nuwalayuukana sünain maa:
—Kaatei, jiirakaapa. Taʼlapüinsü wane lapüyaʼasa. Müsü yaa: Shiasaʼa naaʼin chi kaʼikai je tü kashikat otta müsia poloosü waneemüin jolotsü, ejepünajaataatsü saaʼin tamülatuʼumüin maa aka nükuaippa wane wayuu eekai kojutüin wayuu nütüma.
10  Nüküjakalaka joo shiaʼaya nümüin chi nüshikai. Je nüʼülüjakalaka neʼe chi nüshikai nümüin sümaa nümüin nümüin:
—¿Jamaluʼulu tü püʼlapüinkat? ¿Antajana taa waya, tayakai sümaa tü taʼwayuusekat je na polooshiikana waneemüin puwalayuu, sünain ejepülawaa mmoluʼu pümülatuʼumüin maa aka nükuaippa wane wayuu eekai kojutüin wayuu nütüma? —nümakalaka nümüin.
11  Je na nuwalayuukana, naʼürülaashi maʼi joo José sünainjee tia. Aluʼujasaʼaya chi nüshikai, jülüjasü naaʼin tia lapükat.
12   Otta müsia soʼu wane kaʼi suluʼujee tü nasapü kanüliakat Hebrón, oʼunüshii na nuwalayuukana José sünain oʼonowaa sümaa nümüʼünüin chi nashikai suluʼumüin wane mma kanüliasü Siquem. Nüküjakalaka Jacob nachikü nümüin José:
—Ichaa na puwalayuukana oʼonooin chamüin chaʼaya Siquemmüin. Jalaichi paala taluwataaiwa pia nachiirua.
Nüsouktakalaka José nümüin:
—Anii taya.
Nümakalaka Jacob nümüin:
—Puʼuna paala pünalaaiwa namüin puwalayuu je sümüin tü mürütkat. Püntira tamüin tü nachikükat otta müsia süchikü tü mürütkat.
Nuʼunakalaka José. Nüntakalaka Siquemmüin.
15  Eittüin müshi joo nia yalaʼaya neʼe süka nnojolüin nüntüin nanain na nuwalayuukana. Nüntakalaka wane wayuu nünainmüin. Nüsakinnakalaka nütüma chi wayuukai:
—¿Kasa püchajaaka achikü? —nümakalaka nümüin.
16  Nüsouktakalaka José:
—Naya tachajaaka achikü na tawalayuukana. ¿Jalashii piʼrüin naya ekajirüin?
17  Je nümakalaka chi wayuukai nümüin José:
—Oʼunüinapa naya yaajee yaa. Taapajüin nanüiki: “Jooʼuya Dotánmüin”, majüshii.
Nuʼunakalaka joo José sünain achajawaa nachikü na nuwalayuukana. Nüntakalaka nanain chaʼaya Dotán.
18  Shiasaʼa neʼraiwaʼaya nia wattajee, nnojoliiwaʼaya nüntüin nanainmüin, aashajaajiraashii naya shiiʼiree noʼuteein naaʼin.
19  Namajiraakalaka na nuwalayuukana:
—Jiirakaa nümüin chi aʼlapüjaaikai. Iseetataalaichi.
20  Jooʼuya woʼutaiwa naaʼin sümaa wojuteechin nia suluʼu wane ishi eekai oʼutüin maʼi. “Shikataain kannajapüt yala”, wameenakalaka neʼe nüchikü. Weʼrajataaleerü aaʼu sünain jameerüin eera tü nüʼlapüinkat —namajiraakalaka.
21  Otta Rubén, naapapa tüü, süka nücheküin nuʼtteʼereein chi nimüliakai, nümakalaka namüin:
—Nnojo woʼutüin naaʼin chi wemüliakai.
22  Nnojo jikeenatirüin isha. Shia anaka jujutüle nia suluʼu tü ishi yaa yüütüüipaʼa. Nnojo jamüin jütüma nia. —nümakalaka namüin süpüla nuʼtteʼerüinjachin nia noulia sünain nüleʼejirüinjachin mapa nümüin chi nüshikai.
23  Wanaa sümaa nüntüin José eemüin na nuwalayuukana, saakajaanakalaka joo tü asheʼinyüü anasükat nuulia natüma.
24  Nataʼülüin nia. Najutakalaka nia suluʼu tü ishikat, wane ishi maluʼusat wüin.
25  Je süchikijee najutüin nia, aikkalaashii naya sünain ekawaa. Neirakaaleʼekalaka joo wanaa sümaa wane wayuuirua alatüin yalapünaa. Shia tü wane nüikeyuukalüirua Ismael. Chajeʼewannuu Galaad. Je tü neʼejenakalüirua “camello”, kachisesü maʼi süjü wunuʼuirua jemetayuu eejuulu otta müsia wane süjüirua wunuʼuyaʼasaʼa kanüliasü “bálsamo” otta müsia “mirra”. Chawat sülüʼüjüin Egiptomüin.
26  Shiasaʼa nümakalaka Judá sümüin tü nuwalayuukat:
—¿Kaseerü wayuʼtka suluʼujee woʼutüle naaʼin wawala süpüla wonujulajüinjatüin nüchikü süchikijee woʼutüin naaʼin?
27  Shia anaka aluʼu müleka woikküle neʼe nia sümüin tü nüikeyuukalüirua Ismael. Wemüliajaʼa neʼe nia. Nnojoleechi woʼutüin aaʼin.
Naapaakalaka joo süchikü tü nümakat Judá namüin.
28  Je wanaa sümaa sülatüin tü nüikeyuukalüirua Ismael, tüirua oikkannuukalüirua, nayuʼtkalaka nia suluʼujee tü ishikat. Noikkakalaka nia namüin saaʼu piama shikii shipesajia shiʼipachonnii pülaata. Je tü nüikeyuukalüirua Ismael sümaashi José Egiptomüin.
29  Je kamaʼaluʼu, nüleʼejapa Rubén eemüin tü ishikat, nainkuukalaka aaʼin süka nnojolin José nüpüla suluʼu tü ishikat. Nüchatajaakalaka tü nüsheʼinkat shiyaawaseya mojaa aaʼin.
30  Shiasaʼa nüleʼejakalaka nüchukua eemüin na nuwalayuukana. Nümakalaka:
—Nnojoishi chi jimaʼaikai saʼaya. ¿Kasa taainjüinjatka jooluʼu? —nümakalaka namüin.
31  Nayasaʼa na nuwalayuukana Rubén, naapaakalaka tü nüsheʼin José, tü aakajaanakat paala nuulia natüma. Noʼutakalaka naaʼin wane kaaʼulachon. Naʼyarülajakalaka tü nüsheʼinkat süka nüsha chi kaaʼulachonkai.
32  Suluwateʼennakalaka tü nüsheʼinkat nümüin chi nashikai sümaa wane pütchi maluʼulu yaa: “Wanta anainrü tüü. Pünanaja maʼi müleka shiale jama nnojottaapa shiain nüsheʼin chi püchonkai”, münataalashi chi nüshikai.
33  Je Jacob, sünain niyaawatüin shia, nümakalaka:
—Aishaʼajaa, shiaʼaya maʼi nüsheʼin chi tachonkai tüü. Shikakajasaʼa eera kannajapüt, shiʼyülüjakajasaʼa eera nia.
34  Nüchatajaakalaka joo nüsheʼin Jacob süka mojuin naaʼin. Naʼatakalaka wane kuluulu yalayalasü maʼi nünain, süka shiyaawasein mojaa aaʼin. Je aʼyalajüshi maʼi watta kaʼi naalii chi nüchonkai.
35  Nooʼulaküin namülialüin nia napüshua na nüchooinkana. Otta niakai, nnojotsü nücheküin achikü tü amüliannaakat. Müshi nia: “Müichia taya aʼyalajüin naalii tachon waneʼereʼeya chapa taya kottüin nümaa eere süpülee tü ouktüsükalüirua”. Je Jacob, ayatüshia aʼyalajüin maʼi nüchiirua José chi nüchonkai.
36  Otta müshia José, antinna müshijaʼa nia chaa Egiptomüin natüma na nüikeyuukalüirua Ismael. Je chamüin chaʼaya, oikkünüshi nia natüma süpüla achepchieeinjachin nümüin wane wayuu Egiptojeʼewai kanüliashi Potifar, wane chi niʼipajaikai chi sülaülakai Egipto, Faraón münakai. Otta müshia Potifar, sülaüla waaria.