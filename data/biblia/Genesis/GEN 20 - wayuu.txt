1  Soʼu wane kaʼi, nükolojookalaka Abraham sümaa tü nüpüshikalüirua je tü nümüʼünüinkalüirua chajee eejachire kepiain chamüin uuchimüin suluʼumüin tü mmakat Neguev. Je nüntapa chamüin chaʼaya, niʼitaain nejepüse pasanain sünain tü pueulokat Cades ooʼulaka tü mma maaʼinyatuuisü kanüliakat Shur. Shiasaʼa süchikijee tia, nükolojookalaka nüchikua eemüin tü pueulo kanüliakat Gerar. Je wanaa sümaa yalajachin nia kepiain süʼütpaʼa tia pueulokat,
2  naattajaa achikit Sara sümaa nuʼwayuusein shia. “Pawalaawajiraashii waya”, müshi nia sümüin wayuu.
Niasaʼa chi laülaashikai naaʼu na wayuu chajanakana Gerar, Abimeleckai anülia, sükajee nnojolüin Sara nuʼwayuusein Abraham naajüin, neenajitkalaka shia süpüla shiainjatüin wane suʼutku tü nuʼwayuusekalüirua.
3  Otta müsia soʼu wane ai, eeʼiyataashi chi Maleiwakai nümüin Abimelec nüʼlapüinruʼu sünain nümüin nümüin: “Ouktajachi pia saaʼujee paapaweein wayuukot tüü, süka nuʼwayuusein shia Abraham”, müshi Maleiwa nümüin.
4  Nüsouktakalaka Abimelec nümüin sünain maa: “Maleiwakalee, maainjalasai taya süka nnojolüin teisalaain sümaa. ¿Puʼutajachikalaka aaʼin taya sünain nnojolüin kasain taainjalain?
5  Nnojoishi kaainjalain taya sümaa tü wayuukot. Tatüjaa aaʼulu tü taaʼinrakat sünain anasüin puʼupala. Shiayaa nushunuu Abraham taaʼinruʼu süka ‘Pawalaawajiraashii waya’, nümüin wamüin. Pütüjaa aaʼuchi taya sünain taküjain pümüin tü shiimainkat je sünain pansaain takuaippa puʼupala”, müshi nia nümüin chi Maleiwakai.
6  Nüsouktakalaka chi Maleiwakai nümüin Abimelec nüʼlapüinruʼu sünain maa: “Aa, tatüjaa aaʼuchi pia sünain pansaain pükuaippa toʼupala wanaa sümaa paapaweein tü nuʼwayuusekat Abraham süpüla puʼwayuuseinjatüin shia. Shiimüin taaʼinmajüin pia wanaa sümaa tia suulia piisalaajüin sümaa. Müshijeseʼe nnojolin kaainjalain pia.
7  Anakaja jooluʼu müleka püleʼejirüle shia nümaʼanamüin chi suʼwayuusekai süchikua. Akaajasaʼa müleka nnojorüle püleʼejirüin shia, shiimüin sünain ouktajachin pia je müsia tü wayuu kepiakalüirua pümaa sünain ouktajanain naya wanaa pümaʼaya. Otta müshia Abraham, saaʼu niain tanüikimaajachin, achunteechi nia jooluʼu tamüin paaʼu süpüla nnojolinjachin toʼutüin paaʼin”, müshi chi Maleiwakai nümüin Abimelec.
8  Shiasaʼa mapa wattaʼa maalü nüchijiraapa Abimelec süchikijee nüʼlapüjaain, neenajitkalaka nünainmüin napüshua na niʼipajanakana süpüla nüküjainjatüin namüin tü nümakat chi Maleiwakai nümüin nüʼlapüinruʼu. Müshiijeseʼe mmolüin maʼi naya napüshua sütüma tü nüküjakat namüin.
9  Otta müshia Abimelec süchikijee tia, nüntirakalaka Abraham nünainmüin. Nümakalaka nümüin:
—Aishaʼajaa, eʼrüi wayumüin pia tamüin sünain püntirüin tü naashichinkat chi Maleiwakai tanainmüin je sünainmüin tü tapüshikalüirua. ¿Jamüshi püküjakaʼa paʼalain tamüin? ¿Kasa taainjalaka puulia? Nnojotsü eeirüin aapünüin achiki wane aainjalaa eekai müin aka tü paaʼinrakat.
10  ¿Kasa pikiiruʼuka achiki sünain punujulajüin süchiki tü puʼwayuusekat? —müshi nümüin Abraham.
11  Nüsouktakalaka Abraham:
—Tü wayuu yaakat suluʼu tü pueulokat Gerar, nnojoliyaasü kasajatüin sümüin tü nuluwataakat anain Maleiwa taaʼinruʼu. Oʼutünajachia aaʼin taya taaʼinruʼu süpüla saapaanüinjatüin tü taʼwayuusekat sütüma wayuu yaajatü yaa süpüla suʼwayuuseinjatüin shia.
12  Je taküjüin paala pümüin wane kasaʼaya: Sara, tü taʼwayuusekat, nüchon chi tashikai wanaa tamaa sünain nnojolüin shiain süchoin tü teikat. Sükajee tia, shiimüin sünain pawalaawajiraain waya. Taapaataalakalaka shia süpüla shiainjatüin taʼwayuusein.
13  Eetüjülia waashajaalain tüü wanaa sümaa nujuittirün waya Maleiwa nipialuʼujee chi washikai suluʼumüin wane mma naata sünain tamapüʼüin sümüin tü taʼwayuusekat mayaa: “Müleka shiimüinre sünain alin taya püpüla, anakaja püküjüle sümüin wayuu kepiakat suluʼu mma eepünaainjanale waya sünain pawalaawajiraain waya”, mapüʼüshi taya sümüin —nümakalaka Abraham nümüin Abimelec.
14  Otta Abimelec jooluʼu, nüleʼejirakalaka Sara nümüin Abraham süchikua. Je müsia nüsülajüin nümüin anneerü, paaʼa, ooʼulaka achepchieeirua.
15  Nümakalaka nümüin Abraham:
—Kaatei, piirakaa sümüin tü toumainkat. Anakaja müleka püneeküle tü mma püchekakat süpüla kepiainjachin pia suluʼu —müshi nümüin.
16  Nümakalaka jooluʼu Abimelec sümüin Sara:
—Otta müsia piakat, anuu tasülajüin jooluʼu nümüin Abraham chi pipayakai miirü shipesajia shiʼipachonnii pülaata. Je sükajee tüü, atüjaanajatü aaʼulu pia sütüma tü wayuu pümaajatkalüirua sünain maainjalain pia —müshi nia sümün.
17    Kasalajanaitpa nümüin Abimelec nütüma chi Maleiwakai saaliijee naapaweein Sara tü nuʼwayuusekat Abraham süpüla nuʼwayuuseinjatüin shia. Isaitpa joo nachiki kachonwaa nütüma Maleiwa napüshua na jieyuu kepiakana nümaa Abimelec. Otta müshia Abraham, achuntüshi nia naaʼu Abimelec nümüin chi Maleiwakai. Je sünainjee nüchuntüin, anaichipa nütüma Maleiwa süpüla kachonwaa süchikua tü nuʼwayuusekat ooʼulaka tü jieyuu nüchepchiakalüirua.
