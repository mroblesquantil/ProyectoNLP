1   Je jooluʼu Jacob, kottüichipa nüchikua namaa na nuʼwayuusekana je na nüchonniikana, niʼrakalaka Esaú nüpanapa kaʼyatajee sümaa eejatüin nümaa pienchitua po’looin shikii wayuu tooloyuu. Nuutkajaain na nüchonniikana sümaa tü neikat waneʼewai nakua. Nuʼunakalaka Jacob napüleerua sünain nürütkaain nüpanapa Esaú. Je nüchiirua Jacob, eesü tü piamasükat achepchieeirua namaa na nachonniikana. Je nachiirua nayakana, eesü Lea namaa na süchonniikana. Je nachiirua nayakana, eesü Raquel nümaa José chi süchonkai. Je nüntapa Jacob peje nünainmüin chi nipayakai, oʼttüshi nia sünain ejepülawaa akaratshitua mmoluʼumüin.
4  Otta müshia Esaú, nuwataakalaka nüpanapa Jacob. Nukoʼojookalaka nünain sünain nüchuʼlüin nuwalapaʼa. Aʼyalajüshii piamaleirua.
5  Niirakaakalaka joo Esaú sünainmüin tü jieyuukalüirua ooʼulaka tü tepichikalüirua. Nüsakirakalaka:
—¿Jaralii na wayuu wainmakana pümaa? —müshi.
—Naya na tachonniikana aapünakana tamüin nütüma chi Maleiwakai sünain niiʼiyatüin naʼanasia tamüin —nüsouktakalaka.
6  Narütkaakalaka tü piamasükat achepchieeirua namaa na nachonniikana nünainmüin Esaú sünain ejepülawaa nümülatuʼu.
7  Sürütkaakalaka Lea namaa na süchonniikana nünainmüin sünain ejepülawaʼaya. Je nachiiruajee, sürütkaakalaka Raquel nümaa José chi süchonkai nünainmüin sünain ejepülawaʼaya.
8  Nümakalaka Esaú nümüin Jacob:
—Jama tü mürüt wattakat saalii püntirüitpakat tapanapa, ¿jamaluʼulu tia? —müshi.
—Taapüinjatü tü mürütkalüirua pümüin süpüla aleewainjanain waya —müshi Jacob.
9  Otta Esaú, nüsouktakalaka nümüin:
—Temüliee, eesü wainma mürüt tamaʼana. Anakaja müleka makatüle tü pümüʼünüinkalüirua pümaʼana —müshi.
10  Nümakalaka Jacob nümüin:
—Nnojo. Paapaainjatia neʼe tamüin tü mürüt tantirakat pümüin. Saaʼujee piiʼiyatüitpain jooluʼu pümanee tamüin, talatüsü maʼi taaʼin maa aka teʼrakaije nuʼupünaa Maleiwa.
11  Anasia neʼe müleka paapaale tamüin tü mürütkalüirua shiyaakuainjatü anajirawaa pümaa. Nnojotsü kasain cheʼojaain tamüin, süka kamaneein chi Maleiwakai tamüin —müshi.
Shiasa süchikijee kamaʼain maʼi sünain nüchuntüin Jacob nümüin chi nipayakai, naapaainjeseʼe tü mürüt antinnakat nümüin.
12  Shiasa süchikijee tia, nümakalaka Esaú nümüin Jacob:
—Anakaja müleka yapajüle waya wapüshua süpüla oʼunaa tepialuʼumüin. Oʼuneechi taya püpüleeruajee —müshi.
13  Nüsouktakalaka Jacob:
—Laülaashikalee, pütüjaa aaʼulu sünain mapüsain tü tachonniikana süka waraittüin waneepia yaamüin. Müsia aka tü taʼanneetsekalüirua ooʼulaka tü tamüʼünüinkalüirua süpüshua eekai kachooin. Ouktaleereʼe shia müleka nnojorüle sheemeraain.
14  Anakaja müleka puʼunüle tapüleerua. Oʼuneechi taya jiyattaʼa neʼe püchiirua sümaa tü tamüʼünüinkalüirua je na tachonniikana. Antiraajeena waya chaʼaya pipialuʼumüin saʼaka tü uuchikalüirua Seir suluʼu tü mmakat Edom.
15  Nümakalaka Esaú:
—Anasüje müleka tapütale napüshi na tooloyuu tamaajanakana süpüla nakaaliijainjanain jia suluʼu wopu —müshi.
Otta Jacob, nüsouktakalaka:
—Nnojoleerü cheʼojaain wamüin akaaliijünaa suluʼu wopu. Talatüsü neʼe taaʼin süka anajiraainapain waya —müshi.
16  Shiasa süchikijee naashajaajiraain Jacob ooʼulaka Esaú, nuʼunakalaka Esaú nüchikua nipialuʼumüin saʼakamüin tü uuchikalüirua Seir suluʼu tü mmakat Edom.
17  Otta müshia Jacob, oʼunüshi nia suluʼumüin wane mma wane sümüʼinya eere nükumajirüin wane miichiirua ooʼulaka wane lumairua süpüla tü nümüʼünüinkalüirua. Niʼitaain Sucot sünüliain tü mmakat süka nükumajirüin tü miichikalüirua ooʼulaka tü lumakalüirua chaʼaya.
18  Talatüsü naaʼin Jacob süka nüleʼejüichipain suluʼujee tü mmakat Padan-aram, eejachire kaʼwayuusein, eejachire kachooin. Shiasaʼa soʼu wane kaʼi, nuʼunakalaka suluʼujee Sucot eemüin wane pueulo kanüliasü Siquem suluʼu tü mmakat Canaán. Niʼitaakalaka nejepüse chaʼaya suluʼu wane anooi süʼütpaʼa tia pueulokat.
19  Je chamüin, niyalajakalaka tü anooikat noulia na nuuʼuliwoʼukana Hamor, chi nüshikai Siquem, saaʼu poloo shikii shipesajia shiʼipachonnii pülaata.
20  Otta müshia Jacob, nüpaaʼuwajaakalaka ipa süpüla akumajaa wane aʼajüleepala chaʼaya suluʼu tü anooikat süpüla naʼajüinjatüin kasa nümüin Maleiwa sünain niiʼiyatüinjatüin nujut nümüin. Niʼitaain “El-Elohe-Israel” sünülia tü aʼajüleepalakat.