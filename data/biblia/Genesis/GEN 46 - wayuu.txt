1  Oʼunüshi Jacob sümaa kasa süpüshua nümaʼanajatkat. Je wanaa sümaa nüntüin Beersebamüin, nuʼutakalaka saaʼin wane süpüshi tü nümüʼünüinkalüirua. Naʼajakalaka shia nümüin Maleiwakai, Nümaleiwase Isaac chi nüshikai, süpüla niiʼiyatüin nujut nümüin.
2  Naashajaataalakalaka Maleiwakai nümüin aipaʼa maa aka naashajaakai nümaa lapuluʼu. Neenajakalaka nia süka tü nünüliakat sümaa nümüin nümüin:
—Jacobkalee.
Nüsouktakalaka niʼipajee sümaa nümüin:
—Anii taya.
3  Nümakalaka Maleiwakai nümüin:
—Taya Maleiwakai, Nümaleiwase chi püshikai. Nnojo mmolüin pia sheema oʼunaa Egiptomüin, süka jamüin, wattainjateerüin saalin puuʼuliwoʼu tatüma chamüin chaʼaya.
4  Oʼuneechi taya pümaa Egiptomüin. Je teiteʼereerü tü puuʼuliwoʼukalüirua chajee. Ooʼulaka José, nieechi amüleraaka puʼupünaa ouktapa pia. —müshi Maleiwakai nümüin.
5  Noʼoteʼennakalaka Jacob natüma na nachooinkana suluʼu tü kareetakat nüjünalakat chi Faraónkai napüla. Nuʼunakalaka yalajee Beersebajee namaa na nüchooinkana je tü naʼwayuusekalüirua. Je nümaa Jacob suluʼu tü kareetakat, eesü tü jieyuu naʼwayuusekalüirua na nüchonnii ooʼulaka tü tepichikalüirua.
6   Namaasü namüʼünüin süpüshua ooʼulaka kasa süpüshua eejatkat namaʼana yala Canaán. Je oʼunüshii na nüikeyuukana namaa napüshua.
8   Anuu palajana nanülia na süikeyuukana Lea: Na nüchonniikana Rubén, chi shiʼirumakai Lea, naya naa: Hanoc, Falú, Hezrón ooʼulaka Carmi.
10  Je na nüchonniikana Simeón, naya naa: Jemuel, Jamín, Ohad, Jaquín, Zohar ooʼulaka Saúl chi süchonkai wane wayuu chajeʼewat Canaán.
11  Je na nüchonniikana Leví, naya naa: Gersón, Coat ooʼulaka Merari.
12  Je na nüchonniikana Judá, naya naa: Er, Onán, Sela, Fares je Zara. Otta müshia Er je Onán, ouktüshii paala naya suluʼu tü mmakat Canaán. Je na nüchonniikana Fares, naya naa: Hezrón ooʼulaka Hamul.
13  Je na nüchonniikana Isacar, naya naa: Tola, Fúa, Job ooʼulaka Simrón.
14  Je na nüchonniikana Zabulón, naya naa: Sered, Elón ooʼulaka Jahleel.
15  Naairua, naya na süikeyuukana Lea, nachonnii na süchon jemeishiikana nümüin Jacob chaʼaya suluʼu tü mmakat Padan-aram. Otta müsia Dina tü nachonkot. Apünüin shikii apünüinmüin na nuuʼuliwoʼukana Jacob sütüma Lea tü nuʼwayuusekat oʼunakana nümaa Jacob Egiptomüin.
16  Anuu jooluʼu nanülia na süikeyuukana Zilpa suwalaʼatakat nuʼwayuuse Jacob: Na nüchonniikana Gad, naya naa: Zifión, Hagui, Ezbón, Suni, Eri, Arodi ooʼulaka Areli.
17  Je na nüchonniikana Aser, naya naa: Imna, Isúa, Isúi, Bería ooʼulaka Sera tü nashunuukat. Otta na nüchonniikana Bería, chi sülüinkai Zilpa, naya naa: Heber ooʼulaka Malquiel.
18  Poloo aippiruamüin na nuuʼuliwoʼukana Jacob sütüma Zilpa, tü wayuu achepchieekat aapünakat paala nütüma Labán sümüin Lea, oʼunakana nümaa Jacob Egiptomüin.
19  Anuu jooluʼu nanülia na süikeyuukana Raquel natüma na piamashiikana süchon, José ooʼulaka Benjamín:
20  Na piamashii nüchonniikana José jemeikana chaʼaya Egipto, naya naa: Manasés ooʼulaka Efraín. Je tü neikat, Asenat sünülia, nüchon Potifera wane sacerdote Egiptojeʼewai suluʼu tü pueulokat On. Eejaitüjüʼiya José chaʼaya Egipto namaa na piamashii nüchonniikana.
21  Je na nüchonniikana Benjamín, naya naa: Bela, Bequer, Asbel, Gera, Naamán, Ehi, Ros, Mupim, Hupim ooʼulaka Ard oʼunakana nümaa Jacob Egiptomüin.
22  Poloo pienchimüin na nuuʼuliwoʼukana Jacob sütüma Raquel tü nuʼwayuusekat.
23  Anuu jooluʼu nanülia na süikeyuukana Bilha suwalaʼatakat nuʼwayuuse Jacob: Chi nüchonkai Dan, nia Husim.
24  Je na nüchonniikana Neftalí, naya naa: Jahzeel, Guni, Jezer ooʼulaka Silem.
25  Akaratshishii na nuuʼuliwoʼukana Jacob sütüma Bilha, tü wayuu achepchieekat aapünakat paala nütüma Labán sümüin Raquel, oʼunakana nümaa Jacob Egiptomüin.
26  Na nüchooinkana je na nüikeyuukana antakana nümaa Egiptomüin, aippirua shikii aippiruamüin sünain mayaawajuin naʼwayuuse na nüchooinkana.
27  Ooʼulaka na nüchooinkana José jemeikana Egipto, piamashii. Shiakalaka tia, akaratshi shikii wayuu nüka niakai eekat suluʼu Egipto, nüpüshikat Jacob.
28  Nüjütünakalaka Judá nütüma Jacob nünainmüin José süpüla nüntiraainjachin nümaa suluʼu tü mmakat Gosén. Je wanaa sümaa nantüin suluʼumüin tü mmakat Gosén,
29  nikeraajitkalaka José neʼejena süpüla nuʼunüinjachin nünainmüin chi nüshikai. Nüntakalaka nünainmüin. Nujuuptakalaka nia sümaa niʼyalajüin kamaʼa maʼi.
30  Nümakalaka Jacob nümüin José:
—Aniikajaʼa teʼrüin pia jooluʼu sümaa wayuuin pia sümaa katüin poʼu. Keraataainjaʼa jooluʼu taya süpüla ouktaa süka teʼrüichipain pia.
31  Nümakalaka José namüin na nuwalayuukana je namüin napüshua na nüpüshikana chi nüshikai:
—Anashi toʼunüle taküjaiwa nümüin chi Faraónkai süchiki sünain nantüinapain tanainmüin na tawalayuukana ooʼulaka napüshua na nüpüshikana chi tashikai, na kepiapüʼükana chaʼaya suluʼu tü mmakat Canaán.
32  Taküjeerü nümüin jüchiki sünain anneetpüʼüin jia je sünain eein jümaʼana mürüt süpüshua ooʼulaka tü jükorolokalüirua süpüshua.
33  Otta neenakapa jia chi Faraónkai sünain nüsakirüin jia sünain kasain jütüjain apüleerua,
34  “Arüleejülii waya sünain warüleejüin mürüt waneepia maa akaapüʼü na watuushinuukana”, meena jia nümüin. Otta nütüjaapa saaʼu jükuaippa, naapeerü jümüin tü mmakat Gosén kepiainjanakat aluʼu jia, wane mma anasü maʼi süpüla arüleejaa mürülü —müshi José namüin na nuwalayuukana.
Müsü nünüiki namüin süka jamüin, tü wayuu Egiptojeʼewatkalüirua, sülerajüin wayuu arüleejüt mürüt.