1  Je süchikijee süpüshua tüü, naashajaakalaka José nümaa chi aluwataashikai suluʼu tü nipiakat sünain maa nümüin:
—Pipiraja soʼu pünajüt natoleekase na wayuukana eepünaale wanaakat sümaa. Otta piakai, piʼitaa waneʼewai sukua tü neerü aapünakat natüma shiʼipoʼujee waneʼewai sukua tü natoleekasekat.
2  Je piʼitaajeerü tü teitain pülaatakat shiʼipoʼujee nütoleekase chi emülieekai. Kotta pütüma sümaa tü neetkat.
Ooʼulaka chi aluwataashikai, naaʼinrüinjaʼaya tü nümakat José nümüin.
3  Je wanaa sümaa suwaralajaain kaʼikat, nüjütakalaka José na nuwalayuukana. Noʼunakalaka sümaa napüliiseirua.
4  Je najuittapa suluʼujee tü pueulokat, nnojoliiwaʼaya wattain maʼi naya, nüjütakalaka José chi aluwataashikai nachiirua sünain maa nümüin:
—Puushikajaa nachiirua na wayuukana je pümaa namüin eemüinre naya püsaʼwajüin: “¿Jamüinjanakai jia? Mojukalaka maʼi tü jaaʼinrakat wamüin sümaa anain maʼi tü waaʼinrakat jümüin. ¿Jamüinjatü juʼluwajakalaka niitain chi talaamainkai?
5  ¿Nnojotsü jütüjaain aaʼu sünain shiain nüsiain je nuuʼulakiain? Mojushaatasü maʼi tü jaaʼinrakat”.
6  Je wanaa sümaa nüsaʼwajüin naya, ayatüsüjaʼaya nümüin tia pütchikat namüin.
7  Nasouktakalaka nayakana:
—¿Jamüshikai pia, waʼlee, makalaka pünüiki wamüin? Eetaayai neʼe waaʼinrüirüin kasa eekai müin aka tia.
8  Aashin waleʼejaayain chajee Canaánjee sünain aleʼejiraa tü neetkalüirua wantakalüinka anain shiʼipoʼujee tü watoleekasekalüirua. ¿Jamüinjanataalakalaka joo waya süpüla waʼluwajüinjanataalain joo pülaata je ooro nipialuʼujee chi pülaamainkai?
9  Müleka püntüle sünain tü iitakat namaʼana woʼuluku, anakaja puʼutirüle naaʼin chi kamaʼaneechikai püpüla. Ooʼulaka na waneeirua, püchepchieena.
10  Nümakalaka chi aluwataashikai namüin:
—Meeriaaje aka saaʼin tü jümakat, akaisaʼa nieechin tachepchiain nümüiwa chi kamaʼaneechikai tü iitakat tapüla. Ooʼulaka na waneeirua, nnojoleena kasajanain tamüin süka maainjalain naya toulia.
11  Shiasaʼa yaawalaja waneʼewai nakua nayakana, nashakajirüin tü natoleekasekat mmoluʼumüin. Neerutkalaka shia.
12  Je joo chi aluwataashikai, nüchajaakalaka süchikü suluʼu waneʼewai sukua tü natoleekasekat. Oʼttüshi sünain achajawaa süchikü suluʼu nütoleekase chi epayaakai sünainmüinree nütoleekase chi emülieekai. Nüntakalaka sünain tü iitakat suluʼu nütoleekase Benjamín.
13  Nayasaʼa nayakana, nachatajaakalaka tü nasheʼinkat shiyaawase mojuu aaʼin. Je süchikijee, waneʼewai nakua nayakana, noʼotokalaka tü nachisekat süchukua saaʼu tü napüliisekalüirua. Naleʼejaakalaka nachikuaʼa suluʼumüin tü pueulokat.
14  Je wanaa sümaa nüntüin Judá namaa na nuwalayuukana nipialuʼumüin José, eejachi nia napüla. Naʼwachiraakalaka nümülatuʼumüin süka mmolüin naya neema.
15  Je José, nümüshii naya:
—¿Kasakai wayuu tü jaaʼinrakat? ¿Nnojoliyaashii tatüjaain aaʼu jia jaaʼinruʼu sünain juʼluwajüin teitain? Wane wayuu laülaa eekai müin aka taya, atüjashi ooʼulakaa.
16  Nüsouktakalaka Judá nümüin:
—¿Naale joo jamüinjatüin wanüiki pümüin? Wasittaajaʼa yala süka shiiʼiyatünüin nütüma Maleiwa tü waainjalakat. Anaakaʼa waya jooluʼu pümaʼana. Püchepchia mata waya nümaʼaleʼe chi kamaʼanajachikai tü iitakat.
17  Nüsouktakalaka joo José:
—Nnojottaa eera. Nieechi neʼe tachepchiaka nümüiwa chi kamaʼanajachikai tü teitainkat. Je na waneeirua, eeshii süpüla noʼunüin eemüin chi nashikai sümaa anakalü akuaippa.
18  Niasaʼa joo Judá, nürütkaakalaka José sünain nümüin nümüin:
—Laülaashikalee, jaʼitaichi laülaashin pia wanaa nümaa chi Faraónkai, nnojo paashichijaain tamüin müleka taashajaale jooluʼu pümaa.
19  Piakai, püsakirüinka waya nünain chi washikai je chi wemüliakai.
20  Asouktüshiiʼisa waya pümüin sümaa wamüin pümüin: “Aa, kashiyüliʼiya waya. Laülaaichi chi washikai. Piamashii nawawalayuu nnojoliikana wamaa jooluʼu yaaya. Peijiraashii naya. Chi wane, nüshalein chi washikai. Akaisaʼa ouktüin chi wane. Aikalaka maʼi chi nüshaleinkai nüpüla chi nüshikai süka niain apütaain nümüiwa”, müshinkasaʼa waya pümüin.
21  Je piakai: “Jüntira tamüin teʼraiwa”, müshinka pia wamüin.
22  Je wayakana: “Laülaashikalee, chi jimaʼaikai, nnojoishi nüjüteein chi nüshikai. Müleka nüjütüle nia, oukteechi nüchiirua”, mataa wamakainka pümüin.
23  Otta piakai: “Müleka nnojorüle jüntirüin chi jimüliakai, nnojoliinjana jia antüin tanainpünaa”, müshinka pia wamüʼinyaasa.
24  “Je joo wantapainka wachikua chamüin eemüin chi washikai, waküjüinka süpüshua tü pümakalüinka wamüin.
25  Nüjütakalaka joo waya chi washikai wachikua. Nümüshii waya: ‘Juʼuna jüchukua jiyalajaiwa mojuko müsü eküülü’.
26  Wamakalaka nümüin: ‘Nnojotsü süpüla woʼunajanain. Aluʼujasa müleka nuʼunüle chi wemüliakai wamaa. Je müleka nnojorüle nuʼunüin wamaa, nnojotsü süpüla weʼrüinjachin chi wayuukai’.
27  Nümakalaka chi washikai wamüin: ‘Jiakana, jütüjaa aaʼulu maʼi tü taʼwayuusekat, niikat chira jimaʼaikai, sümaa piamashiin neʼe süchooin tamaa.
28  Je chi nuwalaʼatakai, ajuittüshinka tamaʼanajee. Je süchikijee tia, nnojoittüjüimaʼaleʼe teʼrüin. Shia teʼitaakaja naaʼu sünain shiküin eera nia wane kannajaput.
29  Müleka joo nümaanataarale joo chi wane tachonkai tamaʼanajee, sülataleʼere joo wane mojukalü akuaippa nümüin suluʼupünaa wopu, oukteechi taya laülaaluʼu tamüin sütüma tü mojaakalü aaʼin. Jia kasitka taya, müleka ouktüle taya’, müshi wamüin.
30   “Je jooluʼu toʼunataarale chamüin eemüin chi tashikai sümaa nnojolin tamaain chi jimaʼaikai, niirakaaiwajaʼa wamüin sümaa nnojolin chi jimaʼaikai wamaa, süka laülaaichin maʼi, ouktatüjüleechijaʼa süka alin maʼi nia nüpüla. Wayakalajaʼaka kasireenain nia müleka ouktüle chi washikai sütüma tü mojaakalü aaʼin.
32  Tamüshi chi tashikai sünain tayainjachin asouktüin naaʼu chi jimaʼaikai: ‘Müleka nnojorüle taleʼejirüin nia pümüin nüchukua, tayajaʼa kasitka püpülamüin waneepia’, müshinkasaʼa taya nümüin.
33  “Müshijeseʼeya maʼi taya masütaajuin süpüla aashajawaa pümaa shiiʼiree tayainjachin makatüin püchepchiain niiʼirakaluʼu chi jimaʼaikai. Anakaja jooluʼu müleka puuʼulaale nia nuʼunaiwa namaa na nuwalayuukana.
34  Müleka taleʼejüle chaʼaya eemüin chi tashikai sümaa nnojolin eein chi jimaʼaikai tamaa, jamataaleerü tanüiki nümüin? Aishaʼajaa, nnojotsü teʼreein maʼi nümüliala chi tashikai nüchiirua”.