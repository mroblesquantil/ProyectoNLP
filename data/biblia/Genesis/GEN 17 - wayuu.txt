1  Shiasaʼa süntapa nuuyase Abram sünainmüin mekietsat shikii mekietsalümüin juya, eeʼiyataashi Jehová nümüin sünain maa nümüin:
—Taya chi Maleiwa Pülashikai maʼi. Anakaja müleka jüüjüüle pia tamüin sünain poonooin sümaa tanüiki waneepia.
2  Teʼitaajeerü joo püpüla wane pütchi pansaatüjütkalia tatüma. Watteerü saalii tatüma tü puuʼuliwoʼukalüirua —nümakalaka chi Maleiwakai nümüin Abram.
3  Nuʼwachiraakalaka Abram nümülatuʼu chi Maleiwakai sünain niiʼiyatüin nujut nümüin. Ayatüsia joo tü naashajaalakat chi Maleiwakai nümüin:
5  Je tü pünüliakat, nnojoleerü Abram münüin. Süchikijee kaʼikat tüü, Abrahamjatü pünülia, süka teeʼiratüitpain shia. Süka jamüin, shikiijeechi joo pia wayuu wainma, eʼirukuu wainma tatüma, sainküin mmakat süpüshua.
6  Watteerü saalii tatüma tü puuʼuliwoʼukolüirua. Je naʼakajee, eweeteena wane sülaülashiijeenakana mma süpüla aluwatawaa saaʼu wayuu wainma.
7  Je sükuaippa tü pütchi tamüitpakat jooluʼu pümüin, pansaajeerü shia waneepia pümüin je sümüin tü puuʼuliwoʼukolüiruayaʼasa püchipünaa. Taya Pümaleiwaseka, tayeechi Sümaleiwaseka tü puuʼuliwoʼukalüirua.
8  Süpüshua tü mma kepiakat aluʼu jooluʼu sünain wayuuin naatajachi pia, tü Canaánkat anülia, shiimüin sünain taapeerüin shia pümüin je namüin na puuʼuliwoʼukana napüshua süpüla shiainjatüin noumanin süpüla kaʼikat süpüshua. Je tayeechi Namaleiwaseka —nümakalaka chi Maleiwakai nümüin Abraham.
9  Ayatüsia joo tü naashajaalakat chi Maleiwakai nümaa Abraham:
—Tü tachekakat püpüleerua je napüleerua napüshua na puuʼuliwoʼukana, anakaja joonoole waneepia sümaa tü taluwataakat anain jia.
10  Piakai, püchonnii, je na püikeyuukana napüshua, jaaʼinra tü tamüinjatkat jooluʼu jümüin: Oʼyotoonojatü nata na tooloyuukana napüshua jaʼaka.
11   Oyotoonojatü nata napüshua na joʼuu eekai tooloin soʼu tü mekiisatkat kaʼi süchikijee jemelin, jaʼitaichi süchoin piuuna jemeikai jipialuʼu otta na eekai ayalajuushin suulia wayuu naata. Süka jamüin, oʼyotooneerü jüta jüpüshua süpüla sütüjaanüinjatüin aaʼu sünain jüüjüüin jia sümüin tü pütchi pansaatüjütkalia tatüma.
13  Müshi tachikua, oʼyotoonojatü jüta jüpüshuaʼaleʼeya. Je sünainjee shiʼyotoonüin jüta, sütüjaainjatü aaʼu wayuu sünain pansaain waneepia tü pütchi tamakat jümüin.
14  Chi wayuu eekai niyouktüin oʼyotoonaa ata, takataleechi nia toulia süpüla nnojolinjachin tapüshin, süka nnojolichipain noonooin sümaa tü pütchi pansaatüjütkalia tatüma —müshi chi Maleiwakai nümüin Abraham.
15  Ayatüsia joo tü naashajaalakat chi Maleiwakai nümaa Abraham:
—Je sünülia Sarai tü puʼwayuusekat süchikijee kaʼikat tüü, Sarainjatü sünülia, süka teeʼiratüitpain shia.
16  Teeʼiyateerü jooluʼu taʼanasia sümüin. Jemeyuleerü shia nümaa wane joʼuu toolo. Nieechi chi püchon tamakaimaʼa achiki pümüin. Je sünainjee teeʼiyatüin taʼanasia sümüin, shieerü shikiika wayuu wainma, eʼirukuu wainma, sainküin mmakat süpüshua mapeena. Je naʼakajee na suuʼuliwoʼukana, eweeteena wane sülaülashiijeenakana mma süpüla aluwatawaa saaʼu wayuu wainma —nümakalaka chi Maleiwakai nümüin Abraham.
17  Nuʼwachiraakalaka Abraham nümülatuʼu chi Maleiwakai nüchikua sünain niiʼiyatüin nujut nümüin. Müsü naaʼin nüleʼeruʼu: “¿Kachonjeena waya? Atak, nnojorüleejaʼa. Poloo shikii touyase je mekietsat shikii suuyase Sara”, müsü naaʼin sünain nüsirajüin süka kapüleein saaʼin nümüin tü nümakat chi Maleiwakai.
18  Nüsouktakalaka Abraham niʼipajee chi Maleiwakai:
—¿Jama Ismael? Anashije müleka niale chi piʼitaainjachikai apüla tü pütchi pansaatüjütkalia pütüma tamüin —nümakalaka Abraham.
19  Nüsouktakalaka Maleiwakai:
—Nnojo, nnojoleechi niain. Niainjachi chi süchoinjachikai Sara tü puʼwayuusekat chi teʼitaainjachikai apüla tü pütchi pansaatüjütkalia tatüma pümüin. Shiimüin sünain jemeyuleerüin shia nümaa wane joʼuu toolo, je piʼitaajeerü Isaac nünülia. Je tü pütchi pansaatüjütkalia tatüma, tü teʼitaakat jooluʼu püpüla, shiimüin sünain sükettaajeerüin waneepia nümüin Isaac je sümüin tü nuuʼuliwoʼukolüiruayaʼasa.
20  Otta sooʼopünaa tü püchuntakat tamüin naaʼu chi püchonkai Ismael, teeʼiyateerü taʼanasia nümüʼinya. Kachonjeechi nia poloo piammüin tooloyuuirua. Sülaüleena naya watta saalin wayuu sainküin mmakat. Watteerü saalin tatüma tü nuuʼuliwoʼukalüirua. Kojuteena naya suluʼupünaa tü suumainkalüirua wayuu.
21  Müshi taya tachikua pümüin: Chi teʼitaainjachikai apüla tü pütchi pansaatüjütkalia tatüma pümüin, nieechi Isaac chi püchonjeechikai. Tamüshi paala pia sünain jemeyuleerüin Sara süchikijee wane juya, maa aka soʼu kashikat tüü —nümakalaka chi Maleiwakai nümüin Abraham.
22  Nuʼunakalaka chi Maleiwakai kettaapa naashajaala nümaa.
23  Je soʼu kaʼikat tia, naaʼinrüin Abraham tü aluwataanakat anain nia nütüma chi Maleiwakai. Neenajitkalaka na tooloyuukana napüshua kepiakana nümaa, maa aka na nüchepchiakana eekai jemeishiin nipialuʼu je na ayalajuushikana. Shiʼyotoonokalaka nata napüshua je tü nütakat Ismael chi nüchonkai.
24   Oʼyotoona atachii Abraham ooʼulaka Ismael je napüshua na nüchepchiakana Abraham soʼu kaʼikat tia. Je nuuyase Abraham sünain shiʼyotoonüin nüta, mekietsat shikii mekietsalümüin juya. Otta müsia nuuyase Ismael, poloo apünüinmüin juya.
