1 Paala sümaiwa, nuʼttaiwaʼaya Maleiwakai sünain akumajaa kasa süpüshua chaa iipünaa ooʼulaka yaa mmoluʼu,
2  maaʼinyatuuisü tü mmakat sümaa manouktuuyuliain sükuaippa. Siraasü tü mmakat sütüma wüin sümaa piyuushoʼuin. Otta chi Naaʼinkai Maleiwa, sooʼopünaashi tü palaakat sünain aʼatapajaa.
3  “Anakaja warattuuliraa sümüle”, nümakalaka chi Maleiwakai. Jaʼyuui müsia shia sütüma nünüiki.
4  Je süka eeitpain warattuui, talatüshi maʼi chi Maleiwakai. Nükatalakalaka tü warattuuliikat suulia tü piyuushiikat.
5  Je tü warattuuliikat, niʼitaain “kaʼin” sünülia. Ooʼulaka tü piyuushiikat nütüma, “saʼwai” sünülia. Keraapa tüü, alata müsia tü palajatkat kaʼi.
6  Müshi joo chi Maleiwakai:
“Anakaja sülumarüle tü wüin iipünaainjatkat saaʼu tü wüin siraakat atüma tü mmapaʼakat”, nümakalaka.
7  Keraa müsia joo shia sütüma nünüiki. Nükumajüin Maleiwa shia süpüla sükatalaainjatüin. Je sütüma nünüiki Maleiwa, akatalaa müsia joo tü wüin iipünaainjatkat naataiwa shia suulia tü wüin siraakat atüma tü mmapaʼakat.
8  Je tü sükatalaakat aka tü wüin iipünaajatkat, niʼitaain “sirumatuʼuin” sünülia. Keraapa tüü, alata müsia tü piamaitkat kaʼi.
9  Müshi joo chi Maleiwakai: “Anakaja müleka sükotchiraale tü wüin unaapünaakat shiiʼiyataaiwa tü mmapaʼakat”, nümakalaka.
Keraa müsia joo shia sütüma nünüiki.
10  Je tü jososhiipaʼakat, niʼitaain “Mmain” sünülia, ooʼulaka tü wüin akotchiraakat “Palaa” sünülia nütüma. Talatüshi maʼi chi Maleiwakai sütüma niʼrüin tü naaʼinrakat.
11  “Müshi joo chi Maleiwakai:
“Anakaja eere wunuʼulia, aʼttiee, je shiküle mma süpüshua, eekai ekaajuulin ooʼulaka mekaajuin, sünain katataʼawain sükuaippa süchonje süʼü waneʼewai sukua”, nümakalaka.
Keraa müsia joo shia sütüma nünüiki.
12  Ee müsia sainküin mmakat süpüshua wunuʼu wainma suluʼu naataʼawalin sükuaippa süchon je süʼü. Talatakalaka naaʼin chi Maleiwakai sütüma tü niʼrakat.
13  Keraapa tüü, alata müsia tü apününiitkat kaʼi.
14  Müshi joo chi Maleiwakai:
“Anakaja müleka shiweetüle wane warattuushiirua chaa sirumatuʼu süpüla sükatalaainjatüin tü kaʼikat suulia tü saʼwaikat je süpüla shiyaawatüinjatüin wayuu saaʼu sükalia tü saaʼinrüinjatkat oʼu kasa.
15  Anasü chuwatüleirua chaa iipünaa sirumatuʼu süpüla jaʼyainjatüin waneepia tü mmapaʼakat”, nümakalaka.
Keraa müsia joo shia sütüma nünüiki.
16  Akumajünüsü nütüma Maleiwa piamasü warattuushiirua eekai jorottüin maʼi. Chi miyoʼushikai, “kaʼi” münakai, eʼitaanüshi nütüma süpüla jaʼyainjatüin mmapaʼakat soʼukaʼiwai. Ooʼulaka chi motsoshikai, “kashi” münakai, eʼitaanüshi süpüla jaʼyainjatüin mmapaʼakat saʼwaiwai. Je nükumajüin tü jolotsükalüirua süpüshua.
17  Chasü shiairua nütüma chaa sirumatuʼu süpüla jaʼyainjatüin waneepia tü mmapaʼakat.
18  Eʼitaanüsü nütüma süpüla jaʼyainjatüin mmapaʼakat soʼukaʼiwai ooʼulaka saʼwaiwai je süpüla katatüinjatüin tü warattuuliikat suulia tü piyuushiikat. Talatakalaka naaʼin chi Maleiwakai sütüma tü niʼrakat.
19  Keraapa tüü, alata müsia tü pienchiitkat kaʼi.
20  Müshi joo chi Maleiwakai:
“Anakaja müleka eere shiroku palaa katataʼawai sükuaippa jime je sükuaippa kasa süpüshua eekai shipijaain palaairuku. Je anasü eere wuchii watta saalii je kasa süpüshua eekai waawatüin iipünaapünaa saaʼupünaa tü mmakat”, nümakalaka.
21  Nükumajüin Maleiwa jime je sheʼe palaa eekai miyoʼuyuuin maʼi je kasa süpüshua epijaakat shiroku palaa sünain katataʼawain sükuaippa süchon waneʼewai nakua. Je aainjünüsü nütüma wuchii süpüshua. Talatüshi maʼi chi Maleiwakai sütüma tü kasa naaʼinrakat.
22  Naapakalaka wane pütchi anasü naaʼupünaa sünain maa:
“Anakaja kachonle jia, joulüiwa jia shiroku palaakat. Je jia wuchiikanairua, anashii wainmale jia sainküin mmakat”, mataashi namüin.
23  Keraapa tüü, alata müsia tü jaʼraliitkat kaʼi.
24  Müshi joo chi Maleiwakai:
“Anakaja müleka eere süpaʼapünaa mmakat kasa katataʼawaikat akuaippa, tü maüsükalüirua je tü simoluunakalüirua süpüla shipijaainjatüin saaʼu mmakat. Anakaja eere tü mürülüinjatkat otta tü kasa lemütüsükat mmoluʼu otta tü kasa unaʼapüjatkat. Tü süchooinkalüirua, müinjatü aka saaʼin tü shiikalüirua”, nümakalaka. Keraa müsia joo shia sütüma nünüiki.
25  Eekalaka napüshua nütüma Maleiwa: tü kasa unaʼapüjatkat otta tü mürülüinjatkat otta tü kasa lemütüsükat mmoluʼu sünain katataʼawain sükuaippa nachon waneʼewai nakua. Talatakalaka naaʼin chi Maleiwakai sütüma tü naaʼinrakat.
26  Müshi joo chi Maleiwakai:
“Anakaja jooluʼu wakumajüle wayuu. Meena naya aka waaʼin, maiwa nakuaippa maa aka wakuaippapala wayakana. Sülaüleena naya kasa mmapaʼajatkat süpüshuaʼale je tü shirokujatkat palaa je tü waawatakat iipünaapünaa. Laülaajeena saaʼu tü mürütkat je tü kasa unaʼapüjatkat je müsia tü kasa lemütüsükat süpaʼapünaa mma”, nümakalaka.
27  Akumajünüsü joo wayuu nütüma chi Maleiwakai sünain müin aka nakuaippa wanaa nümaa. Eeshi wayuu toolo ooʼulaka wayuu jierü nuwalaʼata nütüma.
28  Nümakalaka chi Maleiwakai wane pütchi analuʼut namüin:
“Anakaja kachonniire jia, joulüiwa na juuʼuliwoʼukana sainküin mmakat süpüshua süpüla laülaainjanain jia saaʼu tü kasa shirokujatkat palaa, saaʼu tü kasa waawatakat iipünaapünaa je saaʼu tü kasa mmapaʼajatkat süpüshuaʼale.
29  Anuu teʼitaaitpain jooluʼu jüpüla süpüshua wunuʼulia jipijaainjatkat aka, maa aka eekai aʼttieein ooʼulaka süchon wunuʼu eekai eein.
30  Je sümüin tü kasa mmapaʼajatkat süpüshua je tü wuchiikalüirua je tü lemütüsükalüirua mmoluʼu, teʼitaaitpa alama je süpana wunuʼu süpüla shipijaainjatüin süka”, nümakalaka.
Keraa müsia joo shia sütüma nünüiki.
31  Nünanajakalaka joo chi Maleiwakai süpüshuaʼale tü nükumalakat sünain anashaatain maʼi shia niʼrüin. Keraapa tüü, alata müsia tü aippiruaitkat kaʼi.