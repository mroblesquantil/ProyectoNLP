1  Shiasa mapa wainma juya, oʼunüsü Dina, tü süchonkot Lea, soʼu wane kaʼi sünain apasiajawaa eemüin wane jieyuuirua cananeo.
2  Eeshi wane wayuu chaʼaya kanüliashi Siquem. Nia nüchonka chi laülaashikai saaʼu tü mmakat yalapünaa yala kanüliashi Hamor, wane wayuu heveo. Otta müshia Siquem, niʼrapa Dina, nütaüjaakalaka shia.
3  Je süchikijee tia, kamalainkalaka shia nümüin je keeʼireesü maʼi naaʼin nuʼwayuuseinjatüin shia. Kamaneekalaka nia sümüin shiiʼiree alinjachin nia süpüla.
4  Nümakalaka nümüin chi nüshikai:
—Anakaja püchuntüle nümüin chi süshikai tü jietkat süpüla taʼwayuuseinjatüin shia —müshi.
5   Nuʼunakalaka Hamor nümaa chi nüchonkai nünainmüin Jacob süpüla aashajawaa nümaa sooʼopünaa tia. Nütüjaatüjülia aaʼu Jacob tü nüchonkot sümaa sütaüjaaushin nütüma Siquem, otta nnojoyülia nüküjain süchiki namüin na nüchonniikana süka chajanain naya anoulii arüleejüin tü nümüʼünüinkalüirua.
7  Yaaiwaʼaya Hamor nümaa chi nüchonkai aashajaain nümaa Jacob, nantapaatakalaka na nüchonniikana Jacob. Shiasaʼa natüjaapa saaʼu tü alatakat sümüin tü nashunuukat, mojushaatasü maʼi naaʼin sümaa naashichijaain nümüin chira wayuukai saaliijee tü kasa mojusü naaʼinrakat sümüin, süka nnojolüinjatüin aaʼinnüin aainjalaakat tia sümüin tü wayuukolüirua Israel.
8  Nümakalaka Hamor nümüin Jacob:
—Aitpa maʼi tü püchonkot nüpüla Siquem chi tachonkai. Anakaja müleka paapüle shia nümüin süpüla nuʼwayuuseinjatüin shia.
9  Je anasü pansaale wanüiki süpüla kaʼwayuusejiraain jiakana wamaa ooʼulaka wayakana jümaʼaya.
10  Müleka kaʼwayuusejiraale waya wapüshua, taasheerü tü mmakat jüpüla süpüla kepiain jia waʼaka. Taasheerü tü mmakat süpüla oikkawaa ooʼulaka ayalajaa kasa, je süpüla kepiain jia eepünaale jücheküin neʼe je süpüla jiyalajüinjatüin tü mma kepiainjatkat aluʼu jia —müshi Hamor nümüin Jacob.
11  Otta Siquem, nümakalaka joo nümüin chi süshikai Dina je namüin na shipayayuukana:
—Müleka jaapüle tamüin tü jietkat, tawalaajeerü jümüin tü jüchekakat süpüleerua sujutüin.
12  Müliashi taya shiiʼiree süpüla taʼwayuuseinjatüin shia. Jüküja tamüin tü sujutüinjatkat. Jaʼitairü wainmain shia, tawalaajeerü jümüin —müshi.
13  Je na nüchonniikana Jacob, süka natüjaaitpain saaʼu sünain eʼrüishaatain wayumüin Siquem süka tü naaʼinrakat sümüin Dina tü nashunuukat, oʼttüshii jooluʼu sünain eʼikeʼeraa Siquem je Hamor chi nüshikai.
14  Nasouktakalaka nümüin Siquem:
—Müleka waapüleje tü washunuukat nümüin wane wayuu eekai moʼyotoojuin ata süpüla nuʼwayuuseinjatüin shia, japüijeena waya saaliijee tia.
15  Anasü müleka shiʼyotoonüle jüta jiakana tooloyuukana jüpüshuaʼaya süpüla müinjanain aka jia wayakana. Waapeerüinjaʼaya tü washunuukat süpüla shiainjatüin nuʼwayuusein Siquem.
16  Je müleka jaaʼinrüle tia, pansaajeerü wanüiki jümüin süpüla kaʼwayuusejiraain wayakana jaʼaka ooʼulaka jiakana waʼakaʼaya. Kepieena waya jaʼaka süpüla waneesiainjatüin weʼiruku wapüshua.
17  Aluʼujasa müleka nnojorüle jücheküin jaaʼinrüin tü wachuntakat jümüin süpüla shiʼyotoonüinjatüin jüta jüpüshua, nnojoleerü waapüin tü washunuukat nümüin Siquem. Oʼuneerü shia wamaa juulia —müshii na nüchonniikana Jacob nümüin Siquem.
18  Anakalaka saaʼin nümüin Hamor je nümüin Siquem tü nachuntakat na nüchonniikana Jacob namüin.
19  Je süka alin maʼi Dina nüpüla Siquem, oʼttüshi yaawalaʼaya Siquem sünain aaʼinraa tü achuntünakat nümüin. Süka kojutüin Siquem noulialeʼeya napüshua na nüchonniikana Hamor,
20  nuʼunakalaka nümaa chi nüshikai nanainmüin na tooloyuukana eemüinre nakotchijaale soʼuluʼukot tü pueulokat süpüla aashajawaa namaa. Namakalaka namüin:
22  Otta süpüla kepiainjanain naya waʼaka süpüla wanaawajiraainjana waya, nachuntüin wapüleerua shiʼyotoonüin wata waya tooloyuukana wapüshuaʼaya maa aka shiʼyotooushin nata nayakana.
23  Washinnuu maʼi naya. Müleka waaʼinrüle tü nachuntakat, wamaʼaneerü süpüshuaʼaya tü namüʼünüinkalüirua je süpüshua tü nakorolokolüirua. Anakaja pansaale jooluʼu wanüiki süpüla nountüin kepiain naya waʼaka —müshii naya sümüin tü wayuukolüirua.
24  Je na tooloyuu kepiakana suluʼu tü pueulokat, naapapa tü nümakat Hamor je Siquem, “Anakaja” müshii. Noʼyotoonakalaka ata napüshuaʼaya na wayuu tooloyuukana kepiakana suluʼu tü pueulokat.
25  Shiasa mapa apünüin kaʼi, nnojolüiwaʼaya süshatüin nata na tooloyuukana süchikijee oʼyotoonaa, nekerotakalaka Simeón ooʼulaka Leví, piamashii na nüchonniikana Jacob, na shipayakana Dina, suluʼumüin tü pueulokat. Anamiashii naya sünain antaa saashin tü wayuu kepiakat suluʼu tü pueulokat. Otta naapaajaa namüsia tü nachajaruutsekat süpüla noʼunaʼalüin naaʼin napüshuaʼale na tooloyuukana yala suluʼu tü pueulokat.
26  Noʼuta aaʼinchi Hamor ooʼulaka Siquem. Nasaajaakalaka Dina suluʼujee nipia Siquem sünain ojuittaa suluʼujee tü pueulokat.
27  Shiasa süchikijee tia, nekerojookalaka waneeinnua na nüchonniikana Jacob suluʼumüin tü pueulokat sünain nasaajaain sükorolo tü wayuu kepiakalüirua suluʼu saaliijee sütaüjaanüin tü nashunuukat nütüma Siquem.
28  Nasaajaain süpüshua tü sükorolokalüirua wayuu kepiakat suluʼu tü pueulokat, maa aka paaʼa je püliikü, je süpüshua tü sümüʼünüinkalüirua eekai eein süpaʼa tia anooikat.
29  Nasütüin sükorolo tü wayuukolüirua je nalüʼüjüin shia suluʼujee tü nepiakalüirua. Je nataʼülüin tü jieyuukat ooʼulaka tü tepichikat sümaa namaain shia suluʼujee tia pueulokat.
30  Nümakalaka Jacob nümüin Simeón je Leví:
—Aishaʼajaa, eʼrülii wayumüin jia. Mülieechi jooluʼu taya saaliijee tü kasa mojusü jaaʼinrüitpakat. Kanainjeechi taya saaʼin tü wayuu cananeokat, tü wayuu ferezeokat, je napüshua na eekana kepiain yaaya suluʼu tü mmakat. Nnojotsü wamaʼana wainma wayuu tooloyuu süpüla atkawaa namaa. Müleka nakotchijiraale süpüla nashutüin waaʼu, noʼuteerü waaʼin wapüshua —müshi Jacob namüin.
31  Nasouktakalaka nümüin:
—Aishaʼajaa. Mojushaatasü maʼi tü naaʼinrakat sümüin tü washunuukat. Mojutsat shia nütüma sükajee tia. Wayuuyaa maaʼinsat naajüin. Anasü tü waaʼinrakat süka pasalaain watüma tü washunuukat —müshii.