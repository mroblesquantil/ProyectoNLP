1  Shiasaʼa soʼu wane kaʼi süchikijee nütkaain Abram namaa na sülaülakana pueuloirua, naapakalaka nünüiki Jehová, müshi niʼrakai niyolojo nuʼupaluʼu sünain maa nümüin:
—Abramkalee, nnojo mmolüin pia sheema tü piʼrakat je tü paapakat jooluʼu. Taya aaʼinmajüika pia, makai aka saaʼin wane nuunjulaaya wane atkaai suulia niʼipolo. Anakuaippaleechi pia tatüma —müshi chi Maleiwakai nümüin.
2   Nüsouktakalaka Abram nümüin:
—Jehovákalee, Maleiwa Pülashikai maʼi, ¿jamüshi nnojoikaʼa pükaaliijain taya süpüla kachoinjachin taya? Müleka ouktüle taya sümaa machonwaa, nnojoleerü kasain anain apüla tamüin tü paapeetkat tamüin. Aishaʼajaa, niaʼalüinjachi neʼe wane tachepchia tapaainjachikai apüla tü tawashirüinkat, nieechi Eliezer chi wayuu Damascojeʼewaikai —müshi Abram nümüin Maleiwa.
4  Nüsouktakalaka Jehová:
—Nnojo, nnojoishi niainjachin chi püchepchiakai Eliezer apütaain apüla tü puwashirüinkat. Chi püpaainjachikai apüla, nieechi chi püchonkai, chi shiimüinshikaʼiya sünain püchoin —nümakalaka chi Maleiwakai nümüin.
5  Ayuʼnnüshi jooluʼu Abram anooipaʼamüin nütüma Jehová sünain maa nümüin:
—Piirakaa iipünaa sirumatuʼumüin süpüla piyaawajüinjatüin tü shüliwalakalüirua maa aka puuntüle. Tü puuʼuliwoʼukalüirua, meerü aka tü shüliwalakalüirua sünain isain süchiki shiyaawajünüin —nümakalaka chi Maleiwakai nümüin Abram.
6  Otta müshia Abram, katsüintpa süchikuaʼaya nünoula nünain Jehová. Je sünainjee nünoujain nünüiki, nücheka achikit Maleiwa anajiraain Abram nümaa.
7  Shiasaʼa süchikijee tia, nümakalaka Jehová nüchikua nümüin Abram:
—Tayakai, taya Jehovákai anülia. Taya oʼuniraka pia suluʼujee tü pueulokat Ur eere kepiain tü wayuu caldeokalüirua, süpüla taapüinjatüin pümüin tü mmakat kepiakat aluʼu pia maaʼulu yaa süpüla shiainjatüin puumain —müshi Maleiwakai nümüin.
8  Nüsakirakalaka Abram:
—Jehovákalee, Maleiwa Pülashikai maʼi, ¿kasa tatüjaweetka anainjee sünain shiimüin toumainjatüin tü mmakat?
9  Nüsouktakalaka chi Maleiwakai:
—Püsaaja tamüin wane paaʼa, wane kaaʼula jierü, ooʼulaka wane anneerü toolo apünüinwalin nouyase. Je püsaaja tamüin wane wawaachi ooʼulaka wane toomasü —müshi nümüin.
10  Nüntirakalaka Abram tü mürütkalüirua je tü wuchiikalüirua nünainmüin Maleiwa. Nuʼutakalaka saaʼin tü mürütkalüirua sümaa nuwajüin shia sümaa niʼitaain mmoluʼu sünain suwaʼluushin. Otta tü wuchiikalüirua, nuʼutakalaka saaʼin sünain nnojolüin nuwajüin.
11  Naʼatajakalaka Abram tü samutkalüirua suulia shikajüin shiʼiruku tü mürütkalüirua je tü wuchiikalüirua.
12  Shiasaʼa motsochonpa kaʼikat, ashutüsü wane lapü müloʼushaata naaʼu Abram. Niimolojooshaatakalaka maʼi süka kojoshootoin piyuushii nüʼlapüinruʼu.
13  Nümakalaka Jehová nümüin Abram nüʼlapüinruʼu:
—Taküjüin paala pümüin tü shiimainkat: Cheena na puuʼuliwoʼukana kepiain pienchitua po’looin shikii juya suluʼu wane mma naata. Neʼreerü namüliala wanaa sümaa achepchiain naya sütüma tü wayuu koumainkat tia mmakat.
14  Otta tü wayuu kachepchiainjatkat na puuʼuliwoʼukana, süsaleena tatüma. Je wanaa sümaa najuitteenain na puuʼuliwoʼukana suluʼujee tia mma naatakat, nalüʼüjeerü wainma suwashirüin.
15  Otta joo piakai, piʼreerü laülawaa sümaa talataa aaʼin. Oukteechi pia sünain anain paaʼin je eʼnneerü pujut wanaa sümaa pülapajünüin aaʼu.
16  Shiasaʼa keraapa tü pienchitua po’looin shikii juya naaʼu chaʼaya, aleʼejeena na puuʼuliwoʼukana yaamüin yaa suluʼumüin tü mma taapüinjatkat namüin. Nnojoleena aleʼejüin süpülapünaa tü pienchitua po’looin shikii juya, süka nnojoleechin keraain taya süpüla süsalainjatüin tatüma saainjala tü wayuu amorreokalüirua yaaya suluʼu tü mmakat Canaán —nümakalaka chi Maleiwakai nümüin Abram nüʼlapüinruʼu.
17  Je süntapa piyuushii saaʼu tü mmapaʼakat, shiiʼiyataalaa sümakalaka wane wushu kaluʼusü sikemechi kaittataasü sükamüsalain. Ooʼulaka eeʼiyataasü wane sikoʼu kawaralainsü. Leeyatüsü saʼakapünaa tü asalaakalüirua.
18  Je wanaa maʼi sümaa tia, naashajaakalaka Jehová nümüin Abram sünain niʼitaain nüpüla wane pütchi pansaatüjütkalia nütüma sünain maa: “Abram, pansaasü tanüiki pümüin. Taapeerü namüin na puuʼuliwoʼukana tü mmakat sünainjeʼeree süülee Egipto sünainmüinreʼeya tü süchi miyoʼusükat Eufrates,
19  tü mmakat eere kepiain wayuu ceneo, wayuu cenezeo, wayuu cadmoneo,
20  wayuu heteo, wayuu ferezeo, wayuu refaíta,
21  wayuu amorreo, wayuu cananeo, wayuu gergeseo ooʼulaka wayuu jebuseo”.