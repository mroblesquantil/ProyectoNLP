1  Je paala, müshi Jehová sümüin Sara sünain kachoinjatüin shia soʼu tü juya nümakat sümüin. Otta müsia jooluʼu, ekeraajüsü tü nümakalüinka sümüin.
2  Ipuotsüjeseʼe shia. Kachonkalaka shia nümüin Abraham wane joʼuu toolo mayaasüje laülaain maʼi shia. Je tü kashi jemeikat oʼu chi nachonkai, shia tü kashi nüküjakat achiki paala chi Maleiwakai namüin.
3  Niʼitaakalaka Abraham nünülia chi nüchonkai Isaac.
4  Je soʼu tü mekiisatkat kaʼi süchikijee jemelin chi nüchonkai Abraham, oʼyotoona atachi nütüma maa aka tü aluwataanakat anain nia paala nütüma chi Maleiwakai.
5  Jemeishi Isaac poloopa shikii nuuyase Abraham.
6  Je soʼu kaʼikat tia, müsü saaʼin Sara:
“Naapüin chi Maleiwakai tamüin wane talataa aaʼin süpüla tasirajüinjatüin jooluʼu. Je na wayuu aapakana tachiki, talateerü naaʼin wanaa tamaa”, müsü.
7  Ayatüsü aashajaain Sara sünain maa:
“Nnojotsü sünoujain wayuu paala sünain kachoinjatüin taya nümüin Abraham. Otta müsia jooluʼu, mayaashije laülaain maʼi chi taʼwayuusekai, kachointpa taya nütüma wane joʼuu toolo”, müsü.
8  Shiasaʼa mapa nüpütinnapa Isaac chi süchonkai Sara, emiʼijitshi Abraham saaʼu kachoinchipain nia sümaa Sara. Wainma wayuu antüsü sünainmüin tü miʼiraakat.
9  Otta müshia Ismael, chi nüchonkai Abraham sümüin Agar tü wayuu Egiptojeʼewatkat, nimeʼerainpalakalaka Isaac.
10  Je sütüjaapa Sara saaʼu tü naaʼinrakat Ismael, süküja achikichi nümüin Abraham sünain maa nümüin: “Püjüta woulia tü achepchieekat nümaa chi süchonkai. Nnojolinjachi kapaalain nia wanaa nümaa Isaac chi tachonkai”, müsü.
11  Mojusü maʼi naaʼin Abraham sütüma tü sümakat Sara nümüin, süka nüchonin Ismaelya.
12  Otta chi Maleiwakai, nümakalaka nümüin: “Nnojo mojuin paaʼin naalii chi püchon jimaʼaikai je Agar tü püchepchiakat. Paaʼinra tü sümakat Sara pümüin. Süka jamüin, na nuuʼuliwoʼukana Isaac, nayeena na puuʼuliwoʼukana, maa aka tü taküjakat achiki paala pümüin sünain pansaain tanüiki.
13  Je chi süchonkai tü achepchieekat, saaʼu niain chi püchonkaʼiya, kachonjeechi niakaʼiya. Wainmeerü tatüma tü nuuʼuliwoʼukalüirua. Eʼnnaajinneena naya suluʼupünaa tü suumainkalüirua wayuu”, müshi.
14  Shiasaʼa wattaʼamüin süchikijee, nüchijiraakalaka Abraham wattaʼa maalü. Naapakalaka wane eküülü je wane süta paaʼa kaluʼusü wüin sümüin Agar. Nüjütakalaka shia nümaa chi süchonkai. Je süchikijee nojuittüin nipialuʼujee Abraham, waraittaʼain müsü Agar nümaa chi süchonkai suluʼupünaa wane mma maaʼinyatuuisü. (Je eere waraittüin Agar soʼu tia, shia wane pueulo kanüliasü Beerseba maaʼulu yaa.)
15  Otta sajaʼlajaapa tü wüin suluʼujatkat tü paaʼatakat, süpütapünaain chi süchonkai neemiouse wane wunuʼu joʼuuchon.
16  Akatalaasü shia maa aka poloo shikii “metro” nuulia chi süchonkai sünain müin saaʼin süleʼeruʼu: “Aishaʼajaa, nnojoishi teʼrajeein akua chi tachonkai sünain ouktaa”, müsü. Je sünain joyotüin shia chaʼaya, oʼttüshi chi süchonkai sünain aʼyalajaa.
17  Shiasaʼa mapa, naapakalaka chi Maleiwakai niʼira chi süchonkai sünain niʼyalajüin. Je yala iipünaajee, aashajaashi wane aapiee nümaʼanajeejachi Maleiwa sümaa Agar sünain maa sümüin: “Nii Waaʼiraa, pia Agarkat anülia, ¿Kasa mojuka atüma paaʼin? Nnojo püshapajaain aaʼin naaʼu chi püchonkai süka naapüin Maleiwa tü niʼirakat sünain niʼyalajüin.
18  Pürütkaa pümaala nünainmüin, pükaaliijaiwa nia süpüla nütamaain. Shiimüin sünain kachonjeechin nia tatüma. Watteerü saalin tatüma tü nuuʼuliwoʼukalüirua. Kojuteena naya suluʼupünaa tü suumainkalüirua wayuu süpüshua”, müshi Maleiwakai sümüin Agar.
19  Akaaliijünüsü nütüma chi Maleiwakai süpüla shiʼrüinjatüin wane ishi. Oʼunüsüjeseʼe shia sünain ajaʼitaa suluʼumüin tü ishikat. Saapakalaka wüin nüsüin chi süchonkai.
20    Shiasaʼa süchikijee miyoʼupa nia, asaajinnüsü wane wayuu jierü chajee Egiptojee sütüma tü niikat Ismael süpüla nuʼwayuuseinjatüin shia. Kepiakalaka nia suluʼu wane mma maaʼinyatuuisü kanüliasü Parán sünain eein Maleiwa nümaa. Tütüshi maʼi nia sünain ojunaa süka jatü.
22  Otta müshia Abimelec, chi sülaülashikai Gerar, antüshi soʼu wane kaʼi nünainmüin Abraham. Je nümaashi Ficol, chi sülaülashikai tü nusurulaatsekalüirua. Nümakalaka Abimelec nümüin Abraham:
—Tatüjaa aaʼuchi pia sünain eein Maleiwa pümaa je nükaaliijain pia sünain tü kasa paaʼinrakat.
23  Anakaja müleka pansaale pünüiki tamüin nuʼupala chi Maleiwakai sünain nnojoleechin pimeejüin taya. Saaʼujee kamaneeichipain taya pümüin, anakaja jooluʼu püküjüle tü shiimainkat waneepia tamüin je namüin na tachonniikana je na tooʼuliwoʼukana yaaya toumainpaʼa —müshi nümüin Abraham.
24  Nüsouktakalaka Abraham:
—Ajüüsaʼa paashin, pansaweeria tanüiki pümüin sünain taküjeerüin tü shiimüinkat waneepia pümüin.
25  Otta müsia jooluʼu, tachiajaain paala pia saaʼu wane kasa: Antüsüinka wane püchepchiairua sünainmüin wane teishia je oukaashii saaʼu suulia sajaʼitüinjatüin tü tachepchiakalüirua —müshi nümüin.
26  Nüsouktakalaka Abimelec niʼipajee:
—Atak, nnojo tatüjaain aaʼu jaraliin aaʼinrüin tia. Taapüitpa achiki jooluʼu pütüma. ¿Jamüshi nnojoikaʼa paapirüin taya paala sooʼopünaa tia? — müshi nümüin Abraham.
27  Nüsülajakalaka Abraham wane anneerüirua ooʼulaka wane paaʼairua nümüin Abimelec. Nekeraajiraakalaka nakuaippa süka wane pütchi pansaasü natümajiraa.
28  Nükatajakalaka Abraham akaratshisü anneerü jimoʼonnuu saʼakajee tü naʼanneetsekalüirua.
29  Nüsakinnakalaka nütüma Abimelec:
—¿Jamüinjatsaʼa pümüin tü akaratshisükat anneerü jimoʼonnuu? —müshi.
30  Nüsouktakalaka Abraham:
—Müleka paapaale tü akaratshisükat anneerü jimoʼonnuu tasülajüinjatkat pümüin jooluʼu, shiyaawaseerü tia sümüin wayuu süpüshua sünain tayain kakumalain tü ishikat —müshi Abraham nümüin Abimelec.
31  Je sünülia tü ishikat maaʼulu yaa, Beerseba münüsü, süka nekeraajiraain nakuaippa chaʼaya süka wane pütchi pansaakat natümajiraa.
32  Shiasaʼa süchikijee nanouktüin Abraham je Abimelec tü nakuaippakat chaʼaya Beerseba, aleʼejüshi Abimelec nipialuʼumüin nümaa Ficol, suluʼumüin tü mma noumainjeetkat na wayuu kanüliakana filisteo mapeena.
33  Shiasaʼa mapa süchikijee tia, nüpünajüin Abraham wane wunuʼu kanüliasü “tamarisco” chaʼaya peje sünain tü ishikat Beerseba sümaa nuʼwaajüin Jehová sünain niain Maleiwa Katakai Oʼu süpüla kaʼikat süpüshua.
34  Kepiashi Abraham wainma juya suluʼu tia mmakat, tü kepiainjatkat aluʼu mapeena tü wayuu kanüliakat filisteo.