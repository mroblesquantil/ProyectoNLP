1  Ouktapa Jacob, nuʼwachiraakalaka José naaʼu chi nüshikai. Nuchuʼlüin nuwalapaʼa sümaa niʼyalajüin maʼi.
2  Nuluwataakalaka José na wayuu Egiptojeʼewaliikana süpüla naainjüinjachin müliashii süka “bálsamo” je ichii maa aka sükuaippapala wayuu Egiptojeʼewat.
3  Eetaasüjaʼa maa aka pienchi shikii kaʼi nükalia sünain saainjünüin natüma. Aʼyalajüshii maʼi na Egiptojeʼewaliikana naaʼu Jacob saaʼu akaratshi shikii kaʼi.
4  Je kettaapa tü aʼyalajaakat naaʼu müliashii, nümakalaka José namüin na niʼipajanakana chi Faraónkai:
—Jüküja tanüiki nümüin chi Faraónkai sünain maa:
5  “Chi tashikai, süpülapünaa ouktüin nia, müshi tamüin: ‘Püpansaaja tamüin pünüiki sünain piʼikeechin taya chaʼaya suluʼu tü amuuyuu yapaitpakat tatüma chaʼaya suluʼu tü mmakat Canaán’, müshi nia tamüin. Paawala taya toʼunaiwa teʼikaiwa tashi. Aleʼejeechi taya süchikijee”.
6  Nümataalakalaka chi Faraónkai niʼipajee:
—Aa, puʼuna maarülein sünain eʼikaa chi püshikai maa aka paala nümüinkain pümüin.
7   Nuʼunakalaka José sünain eʼikaa müliashii. Oʼunüshiijaʼa joo napüshua na niʼipajanakana chi Faraónkai nümaa ooʼulaka wainma na aluwataashiikana suluʼujee tü mmakat Egipto. Eeshii eekai amaajunain ooʼulaka eekai suluʼuin sükareetseirua wayuu laülaa. Je oʼunüshii nümaa José na nuwalayuukana je napüshua na napüshikanairua. Tepichi neʼe nachooin na nuwalayuukana José, apütünaka yala Gosén suluʼu Egipto, je müsüjaʼa tü namüʼünüinkalüirua, makat aka anneerü, kaaʼula, je paaʼa.
10  Je nantapa suluʼumüin wane mma kanüliasü Atad chaa wane saʼata tü süchikat Jordán, eejatü napüla wane asaichijülee aʼttiee. Kamaʼa maʼi José chaʼaya sünain niʼyalajüin sümaa emetulüin maʼi niʼira naaʼu müliashii. Alapajitshi José soʼu akaratshi kaʼi maa aka sükuaippa wayuu Egiptojeʼewat.
11  Shiasaʼa shiʼrapa tü wayuu cananeo chajeʼewatkat Atad sünain niʼyalajüin José je na nümaajanakana, “Kojutkaiche maʼi chira müliashiikai natüma nala wayuu Egiptojeʼewaliikana”, majiraashii naya. Je sükajee tia, eʼitaanüsü sünülia “Abel-mizraim” sümünüin tia mmakat.
12  Na nüchooinkana Jacob, naaʼinrüin süpüshua tü nümakat paala namüin kataiwaʼaya noʼu sünain
13  nalüʼüjain müliashii Canaánmüin suluʼumüin tü mma Macpelakat anülia chaa wiinnaa sünain tü mmakat Mamre. Je chaʼaya, neʼitaain nia suluʼu tü ipa koʼukat suluʼu tü apain ayalajuushikat paala nütüma Abraham nuulia Efrón, wane naʼakajee na nuuʼuliwoʼukana Het, süpüla naamakainjatüin shia na nüpüshikana.
14  Je José, süchikijee neʼiküin müliashii, aleʼejüshi nia nüchukua Egiptomüin namaa na nuwalayuukana ooʼulaka sümaa süpüshua tü wayuu antakat paala namaa.
15  Süka ouktüichipain joo Jacob, eetaalasü naaʼin na nuwalayuukana José saaʼu tü mojusü naaʼinrakalüinka paala nümüin. Naashajeʼerüin naaʼin naleʼeruʼu: “Nüʼürülaa taa neʼe waya José. Nüchekaja taa neʼe wamüin tü mojusü waaʼinrakalüinka paala nümüin”, namataalakalaka.
16  Naluwataakalaka nanüiki nümüin José, wane pütchi maluʼutsü yaa:
“Chi washikai, süpülapünaainka ouktüin nia, nuluwataainka waya
17  sümaa wane nünüiki pümüinjatü, müsü yaa: ‘Shiimaʼinyaajeʼe sümaa müliainkain pia natüma na puwalayuukana. Pülatira jooluʼu tü naainjalakat puulia’, müsü nünüiki chi washikai pümüin. Je saaʼu nüchepchiain waya Nümaleiwase chi püshikai, anakaja jooluʼu pülatirüle woulia tü wamaʼülakat pümüin”, maluʼulu tia pütchikat. Niʼyalajakalaka José sütüma tia pütchikat.
18  Nantapaatakalaka na nuwalayuukana. Nejepülaakalaka nümülatuʼumüin José sümaa namüin nümüin:
—Anaakaʼa waya jooluʼu. Püchepchia mata waya.
19  Nüsouktakalaka José namüin:
—Nnojo mmolüin jia. ¿Maleiwakalaka joo taya süpüla tachekajüinjachin jümüin?
20  Shiimaʼinkayaajeʼe sümaa müliainkain taya jütüma. Akatsaʼa nuʼwanajaain Maleiwakai tia müliaakat süka tü anasükat süpüla aaʼinraa tü alatakat maaʼutpünaa kaʼi nütüma süpüla katüinjatüin soʼu watta saalin wayuu tatüma.
21  Ooʼulaka jiakana, tepijeena jia sümaʼaleʼeya tü jüchooinkalüirua.
Neimalaakalaka aaʼin süka tü naashajaalakat José namaa sünain nümülialain namüin.
22  Ayatakalaka kepiain José Egipto wanaajiraa sümaa tü nüpüshikalüirua chi nüshikai süpülapünaa sükeraajüin tü po’loo shikii, po’loomüin juya nuuyase ouktakai oʼu nia.
23  Kachoointaalashii na nüchooinkana Efraín nuʼupalaʼaya. Jemeitaalashii na nüchooinkana Maquir, chi nüchonkai Manasés, nuʼupalataajaʼaya.
24  Shiasaʼa soʼu wane kaʼi, nümakalaka José namüin na nuwalayuukana:
—Ouktataainjaʼa joo taya. Je Maleiwakai, eeweechi sünain akaaliijaa jia. Niyuʼleena jiaʼaya yaajee suluʼujee tü mmakat suluʼumüin tü mmakat aapünajatkat namüin na watuushinuukana, Abraham, Isaac, je nümüin chi washikai Jacob sünain nüpansaajüirüin nünüiki namüin.
25  Otta jiakana, anakaja müleka pansaale jünüiki jooluʼu tamüin sünain jiyuʼlüinjateerüin tü teipüsekat yaajee soʼu tü kaʼi jujuittakat oʼu yaajee.
Nasouktakalaka nümüin:
—Jamüsüsaʼa, meeriaʼaya watüma —namakalaka nümüin.
26  Ouktakalaka joo José chaʼaya Egipto sünain po’loo shikii, po’loomüin juya nuuyase. Naainjünakalaka süka “bálsamo” je ichii maa aka sükuaippapala wayuu Egiptojeʼewat. Niʼitaanakalaka suluʼu wane ataa.