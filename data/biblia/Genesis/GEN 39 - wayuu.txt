1  Nüntinnapa José yaamüin yaa Egiptomüin natüma na nüikeyuukana Ismael. Oikkünüshi nia natüma süpüla achepchieeinjachin nümüin wane wayuu yaajeʼewai kanüliashi Potifar. Nia wane niʼipajai chi sülaülakai Egipto, Faraón münakai. Je müshia Potifar, nia sülaülakaʼaya tü waariakat yaaya.
2  Je José anasü nükuaippa süka eein Jehová chi Maleiwakai nümaa. Kepiashi joo nia nipialuʼu Potifar chi nülaamainkai yaa Egipto.
3  Je chi nülaamainkai, nütüjaaichipa aaʼu José sümaa eein Jehová nümaa sütüma anain sükuaippa süpüshua tü naaʼinrakat.
4  Je sünainjee tia, talatüichipa chi nülaamainkai nümaa. Laülaashichipa joo nia nütüma sünain aluwatawaa suluʼu tü nipiakat sümaa najapuluʼuin süpüshua tü kasa eekat nümaʼana.
5  Shiasaʼa soʼu kaʼikat tia niʼitaakat oʼu Potifar tü nipiakat najapuluʼu José, anaitpa nükuaippa Potifar nütüma Jehová nünainjee José, je tü kasakat eekai eein nümaʼana nipialuʼu je maaʼaya aka tü nüʼttiakalüirua.
6  Pansaasü naaʼin Potifar nünain José süka anaitpain sükuaippa süpüshua tü nümaʼanakat. Nnojolüitpa kasain jülüjüin naaʼin Potifar süka najapuluʼuitpain José kasa süpüshua. Shia nnojotka neʼe eʼitaanüin najapuluʼu aʼlakajeʼeraa tü niküinjatkat chi laamakai.
José, nia wane wayuu anashi aaʼinchi maʼi.
7  Shiasaʼa soʼu wane kaʼi, tü nuʼwayuusekat chi nülaamainkai müliasü niiʼiree José sünain sümüin nümüin:
—Painkaa tamaa.
8  Ooʼulaka José, niyoukta achikit sünain nüsouktüin sümüin:
—Piirakaa. Chi talaamainkai, nnojoishi ashapataain saaʼu tü alatakat yaa nipialuʼu süka yaain taya yaaya. Pansaasü naaʼin tamaa. Shiajaʼaya niʼitaakalaka tajapuluʼu süpüshua tü eekat nümaʼana.
9  Wanaawashi taya nümaa sünain tü aluwatawaakat yaa suluʼu tü miichikat. Taashitpa tapüla süpüshua tü kasakat nütüma. Piajaʼa neʼe piakat nnojotka taashin tapüla saaʼu nuʼwayuusein pia. ¿Jamataalainjachikalaka taya süpüla taaʼinrüinjatüin wane kasa eekai mojuin maʼi, wane kaainjalaa nuʼupalapünaa Maleiwakai? —nümakalaka sümüin.
10  Mayaasüje kojuyatuain sünüiki nümüin shiiʼiree nainkaain sümaa otta süpüla sümaakuu sümüinjachin nia, ayatüsia niyouktüin achikü tü süchekakat nüpüleerua.
11  Je soʼu wane kaʼi, nikerotkalaka José suluʼu tü miichikat süpüla aʼyatawaa. Yüütüüisü joo tü miichikat. Nnojotsü joo tü achepchieekalüirua.
12  Shiasaʼa joo nuʼwayuuse chi nülaamainkai, saapaakalaka nia süka tü nüsheʼinkat sünain sümüin nümüin:
—Painkaa tamaa.
Niasaʼa joo niakai, nüpattajaakalaka anooipaʼamüin sünain nüpütapünaain süpüshi tü nüsheʼinkat yaa sajapuluʼu.
13  Je sünainjee nüpütapünaain süpüshi tü nüsheʼinkat yaa sajapuluʼu nujuittapa anooipaʼamüin,
14  suʼwaatakalaka joo namüin na achepchieekanairua. Je nantapa sünainmüin, sümakalaka namüin:
—Kaatei, jiirakaa, chi taʼwayuusekai nüntirüin wamüin wane hebreowaʼata. Eʼrülüichipa wayumüin wamüin. Nürütkaain taya shiiʼiree nainkaweein tamaa. Taʼwaatakalaka emetut.
15  Je sükajee taʼwaatüin, nüpattajaakalaka anooipaʼamüin sünain nüpütapünaain tü nüsheʼinkat yaa taʼütpaʼa —sümayaataalakalaka namüin na achepchieekana.
16  Sünaajaakalaka joo tü nüsheʼinkat José nüpüla chi suʼwayuusekai.
17  Ayatüsia süküjüin joo nümüin tü sümakat paala namüin na achepchieekana. Sümakalaka nümüin:
—Chi achepchiee hebreokai püntitkai wamüin, nürütkaain taya shiiʼiree nütaüjaweein taya.
18  Taʼwaatakalaka emetut. Je wanaa sümaa taʼwaatüin, nüpattajaakalaka anooipaʼamüin sünain nüpütapünaain tü nüsheʼinkat yaa taʼütpaʼa —sümayaataalakalaka nümüin chi suʼwayuusekai.
19  Aashichijaashi joo chi nülaamainkai José sütüma tü sümakat tü nuʼwayuusekat nümüin sünain “Müsü tü naainjakat chi püchepchiakai tamüin” sünain sümüin nümüin.
20  Je saalin joo tia, eʼitaanüichipa joo José suluʼu tü kaatsetkat nütüma chi nülaamainkai eere süsürünnüin tü püreesasükalüirua nütüma Faraón. Je yala yala, yalaichimaʼaleʼe joo nia süttüin suluʼu tü kaatsetkat.
21  Otta Jehová, eeshi nümaa José sümaa nükaaliijüin nia. Talatüichipa joo chi sülaülashikai tü kaatsetkat nümaa José nütüma Jehová.
22  Niʼitaain joo najapuluʼu José süpüshua tü püreesasükalüirua je süpüshua tü kasa aainjünapüʼükat yala.
23  Nnojolichipa ashapataain chi sülaülashikai tü kaatsetkat sooʼopünaa tü najapuluʼukat José süka niʼitaain Jehová sümaa anain sükuaippa süpüshua tü kasa naainjakat José, süka eein nia nümaa waneepia.