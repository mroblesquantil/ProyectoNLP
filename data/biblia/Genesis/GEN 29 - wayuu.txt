1  Nuʼunakalaka Jacob chajee Bet-eljee eejachire naashajaain nümaa Maleiwa sünain ayatüin sünain oʼunaa chamüin eemüin noumain na wayuu wüinpujeʼewaliikana.
2  Nüntakalaka eemüin wane ishi chaʼaya süpaʼa wane anooi eejatüle apünüinsü shiʼipapaʼa anneerü süʼütpaʼa tü ishikat. Antapüʼüsü kaʼiwai tü anneetkalüirua süpüla süsinnüinjatüin. Kerousesü tü ishikat wane ipa miyoʼu.
3  Aakatünawaisü tü shirousekat natüma na anneetpüʼükana süntapa tü anneetkalüirua kaʼiwai süpüla süsinnüinjatüin. Je süchikijee, ekerousejaanawaisü natüma.
4  Je nüntapa Jacob sünainmüin tü ishikat, nüsakirakalaka tü anneetpüʼükalüirua:
—¿Jama waaʼiramayuwaa? ¿Jalajeʼewalii jia? —müshi namüin.
—Chajeʼewalii waya Harán —nasouktakalaka nümüin.
5  Nüsakirakalaka:
—¿Eeshijaʼa süpüla jiʼraajüin wane wayuu kanüliashi Labán, chi nülüinkai Nacor? —müshi.
—Aa, weʼraajüin —nasouktakalaka.
—Anashiyaaje —nasouktakalaka—. Iseeirüʼüsa Raquel tü nüchonkot süchiirua tü nümüʼünüinkalüirua.
7  Nümakalaka Jacob:
—Nnojoyülia motsoin kaʼi. Nnojoyülia emirain tü jümüʼünüinkalüirua süpüla ekerotinnaa kulaalaluʼumüin. ¿Jamüshii nnojoliikaʼa jüsiraatüin jooluʼu shia süpüla süleʼejamaatüin süpüla ekajawaa? —müshi nia namüin.
8  Namakalaka nümüin Jacob:
—Nnojoyüliʼiya kottüin waya. Aluʼujasa süntapa süpüshua tü anneetpüʼükalüirua, waakateerü shirouse tü ishikat süpüla wasirüin tü waʼanneetsekalüirua —müshii naya nümüin.
9  Nnojolüiwaʼaya kettaain naashajaala Jacob namaa na anneetpüʼükana, antüsü Raquel sümaa tü anneetkalüirua süka shiain anneetpüʼüin.
10  Shiasaʼa niʼrapa Raquel sümaa nümüʼünüin Labán chi shipayakai tü niikat, nürütkaakalaka sünainmüin tü ishikat sünain naakatüin tü shirousekat suulia. Nüsirakalaka joo tü anneerü nümüʼünüinkalüirua Labán.
11  Nürütkaakalaka Jacob sünainmüin Raquel sünain nüchuʼlüin suwalapaʼa. Aʼyalajüshi nia süka talatüin maʼi naaʼin.
12  Nümakalaka sümüin: “Tayakai, taya süchonka Rebeca nushunuukat chi püshikai”, müshi sümüin.
Suwataakalaka joo Raquel nünainmüin Labán chi süshikai süpüla süküjüinjatüin süchiki tü alatüitpakat sümüin.
13  Je naapapa Labán nüchiki Jacob chi süchonkai Rebeca tü nushunuukat sünain nüntüin, nuwataakalaka nünainmüin. Nükoʼojoo anainchi sümaa nüchuʼlüin nuwalapaʼa. Nümaakalaka nia nipialuʼumüin. Nüküjakalaka Jacob nümüin Labán süpüshua tü alatakat.
14  Nümakalaka Labán nümüin: “Shiimüʼinya tapüshin pia”, müshi. Je Jacob, makatüshi nia chaʼaya nipialuʼu Labán maa aka wane kashi.
15  Aʼyataashi Jacob nümüin Labán soʼu tü kashi eekai oʼu nia niʼiyouin chaʼaya nipialuʼu. Soʼu wane kaʼi, nümakalaka Labán nümüin:
—Mayaashije tapüshin pia, nnojotsü anain saaʼin tamüin piʼyataale neʼe majaʼuule tamüin. ¿Kaseerü püchuntaka saaʼu piʼyataain? Tawalaajeerü pümüin shia —müshi.
16  Eejatüjaʼa piamasü majayünnüü nüchooin Labán: Lea sünülia tü epayaakat, ooʼulaka Raquel sünülia tü emiiruaakat.
17  Je Lea, anachensü maʼi tü soʼukot. Otta müsia Raquel, anasü maʼi shipitüin süpüshua.
18  Je saaʼu kamalain maʼi Raquel nümüin Jacob, nümakalaka nümüin Labán:
—Müleka paapüle tamüin Raquel süpüla taʼwayuuseinjatüin shia, aʼyataajeechi taya pümüin soʼu akaratshi juya —müshi.
19  Nüsouktakalaka Labán:
—Anakaja saaʼin tamüin taapüle shia pümüin suulia suʼwayuusejüin wayuu naatajatü. Anakaja jooluʼu makatüle pia yaaya tamaa süpüla piʼyataainjachin tamüin maa aka tü pümakat tamüin —mushi.
20  Kettaasü joo tü akaratshikat juya sünain niʼyataain Jacob saaʼu Raquel. Mamaʼajaasat tü juyakat nümüin süka müliain maʼi nia shiiʼiree Raquel.
21  Soʼu wane kaʼi, nümakalaka Jacob nümüin Labán:
—Kettaaitpa joo tü akaratshikat juya sünain taʼyataain pümüin. Anakaja jooluʼu müleka paapüle tamüin tü püchonkot süpüla taʼwayuuseinjatüin shia —müshi.
22  Neenakirüinjeseʼe Labán tü wayuukolüirua süpüshua sünainmüin wane miʼiraa shikiira kaʼwayuusee.
23   (Otta süpülapünaa tü miʼiraakat, naapüin Labán tü nüchepchia kanüliakat Zilpain süpüla süchepchiainjatüin Lea.) Otta soʼuleʼeya aikat tia suʼunnaa tü miʼiraakat, tü jierü naapakat Labán nümüin Jacob, nnojotsü shiain Raquel, shia neʼe Lea. Ainkaashijeseʼe Jacob sümaa.
25  Shiasa mapa wattaʼa maalü, nütüjaaitpa aaʼu Jacob sünain nnojolüin shiain aapünüin nümüin Raquel, shiain neʼe Lea, nürütkaakalaka nünainmüin Labán sünain maa nümüin:
—Eʼrüi wayumüin pia tamüin. Aʼyataashi taya pümüin saaʼu Raquel. ¿Jamüshi piʼikeʼerakaʼa taya sünain shiain paapüin tamüin neʼe Lea? —müshi.
26  Nüsouktakalaka Labán nümüin Jacob:
—Nnojotsü sükuaippain wayuu yaajeʼewat yaa saapünüin wane jierü emiiruaa süpüla kaʼwayuuseinjatüin shia süpülapünaa tü epayaakat.
27  Anakaja jooluʼu müleka paʼatapajüle wane semaana süpüla keraainjatüin tü miʼiraakat. Je süchikijee, taapeerü pümüin Raquel saaʼu piʼyataainjachin tamüin soʼu akaratshi juya süchikuaʼaya.
28   Naapaain Jacob tü nümakat Labán nümüin. (Otta nnojolüiwaʼaya sajaʼttüin tü miʼiraakat, naapüin Labán tü nüchepchia kanüliakat Bilhain süpüla süchepchiainjatüin Raquel.) Je süchikijee kettaapa tü miʼiraakat, aapünüsü Raquel nümüin Jacob nütüma Labán chi süshikai süpüla nuʼwayuuseinjatüin shia.
30  Ainkaashijeseʼe Jacob sümaa. Aisü maʼi Raquel nüpüla Jacob suulialeʼeya Lea. Shiasa süchikijee tia, aʼyataashi Jacob soʼu akaratshisü juya sooʼomüin nümüin Labán saaʼu saapünüitpain Raquel nümüin süpüla nuʼwayuusee.
31  Shiasaʼa niʼrapa Jehová sünain alin maʼi Raquel nüpüla Jacob suulialeʼeya Lea, naapüin kachonwaa sümüin Lea. Otta Raquel, ayatüsüya machoin.
32  Ipuotkalaka Lea sünain jemeyulüin shia nümaa wane joʼuu toolochon. Shiʼitaain Rubén nünülia chi süchonkai sünain sümüin saaʼin süleʼeruʼu: “Aijeerü joo taya nüpüla taʼwayuuse, süka nükaaliijaitpain taya Jehová suʼunnaa tü müliaa teʼrapüʼükat”, müsü.
33  Ipuotkalaka Lea süchikua sünain jemeyulüin shia nümaa wane joʼuu toolochonya. Shiʼitaain Simeón nünülia chi süchonkai sünain sümüin saaʼin süleʼeruʼu: “Aapünüshi tamüin tachonkai chii nütüma Jehová, süka naapüitpain tachiki sünain maalin taya”, müsü.
34  Ipuotkalaka shia süchikua sünain jemeyulüin shia nümaa wane joʼuu toolochonya. Shiʼitaain Leví nünülia chi süchonkai sünain sümüin saaʼin süleʼeruʼu: “Wanaaweerü joo naaʼin chi taʼwayuusekai tamaa, süka kachonitpain taya apünüinsü tooloyuu nümüin”, müsü.
35  Ipuotkalaka shia süchikua sünain jemeyulüin shia nümaa wane joʼuu toolochonya. Shiʼitaain Judá nünülia chi süchonkai sünain sümüin saaʼin süleʼeruʼu: “Yapaitpa joo taya süpüla aʼwaajaa Jehová”, müsü. Nnojotsü jemeyulüin shia süchikijee tia.