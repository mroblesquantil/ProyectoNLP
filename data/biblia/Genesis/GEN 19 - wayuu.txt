1  Je na piamashii aapiee nümaʼanajeejanakana Maleiwa, süchikijee noʼunüin nümaʼanajee Abraham, antüshii naya motsapa kaʼi sünainmüin tü pueulokat Sodoma. Eejachi Lot napüla joyotüin yala eere shikerolüin wayuu suluʼumüin tü pueulokat, eere jutkatüin na wayuukana sünain yootoo. Je Lot, niʼrapa na piamashiikana aapiee, nürütkaakalaka napanapa sünain nuʼwachiraain namülatuʼu sünain niiʼiyatüin nojut namüin.
2  Nümakalaka Lot namüin:
—Laülaashiikana, anashii teʼiyoupünaale jia soʼu aikat tüü. Jooʼuya tamaaiwa jia tepialuʼumüin juʼlojooiwa juuʼui süpüla eemerawaa. Je wattaʼa, katsüinjeena jia süpüla oʼunaa jüchikua —müshi Lot namüin.
—Nnojo, makatajana waya sünain atunkaa pülaasüpaʼa —namakalaka nümüin.
3  Masütaajukalaka Lot sünain achuntaa namüin. Noonooitkalaka nümaa. Noʼunakalaka nümaa nipialuʼumüin. Je nantapa, aluwataanüshii na nüchepchiakana Lot nütüma sünain naʼlakajaain wane eküülü anasü maʼi napüla na niʼiyoukana. Aʼlakajaanüsü natüma wane pan maʼakasat oolojia. Je kettaapa tü eküütkat, ekaashii na niʼiyoukana.
4  Otta süpülapünaa neisalaain na aapiee niʼiyoukana Lot, nantapaatakalaka nipialuʼumüin Lot napüshua na wayuu tooloyuu chajanakana Sodoma. Outkajaashii anooipaʼapünaa na tooloyuukana napüshua, eekai laülaain ooʼulaka eekai jimaʼalin, sünain chentaajiraain sünainmüin tü miichikat.
5  Naʼwaatakalaka nümüin Lot sünain maa:
—¿Jalashii na tooloyuu piʼiyou antakana yaa Sodomamüin? Piyuʼla naya anooipaʼamüin yaamüin yaa wanainmüin süpüla weisalaainjanain namaa —müshii nümüin Lot.
6  Nujuittakalaka Lot anooipaʼamüin sümaa nüsürülüin tü soʼukot miichi nüchiiruajee.
7  Nümakalaka namüin:
—Waʼlemüyuwaa, mojusü maʼi tü jaaʼinreekat naka na teʼiyoukana. Tachiajaain jooluʼu jia suulia tia.
8  Jiirakaa, anuu tamaa tü tachonkalüirua piamasükat majayünnüü. Nnojoyülia sünainpünaain tooloyuu. Anasüje müleka nayale taapüin jümüin süpüla jaaʼinrüinjatüin tü jüchekakat naka. Akaajasaʼa na wayuu teʼiyoukana, nnojoliinjana jamajanain jümüin —müshi Lot namüin.
9  Otta müshiʼiya na wayuu tooloyuu jutkatshiikana yala anooipaʼa, namakalaka nümüin Lot:
—Wayuu naatajachi neʼe pia. Nnojoishi pia laülaainjachin waaʼu. Püsünna wapüleerua. Müliashi taa pia watüma noulialeʼeya na piʼiyoukana —müshii naya sünain naapünaain nümaa süpüla neerulüinjatüin tü soʼukot miichi süpüla ekeroloo.
10  Shiasaʼa na aapiee niʼiyoukana, neerulüin tü soʼukot miichi sümaa nayurulüin natüna anooipaʼamüin süpüla noʼtteʼerüin Lot paülüʼümüin sümaa nasürülüin tü soʼukot süchikijee.
11  Shiasaʼa mapa, moʼupaʼalaa müshii na wayuukana natüma na niʼiyoukana Lot. Waraittaʼain müshii na wayuukana sünain achajawaa süchiki tü soʼukot miichi je isasü nachiki.
12   Namakalaka jooluʼu na piamashii aapiee niʼiyoukana Lot nümüin:
—Naapüin Jehová süchiki tü wayuukolüirua yaakat Sodoma sünain kaainjaraliin maʼi naya. Aluwataaushi waya nütüma Maleiwa yaamüin süpüla wajaʼttirüinjatüin tü pueulokat. Je süka ouktüinjatüin wayuu süpüshua yaaya, anakaja pujuittüle kataiwa poʼu. Paapira pümaala na püchonniikana, na püshimiakanairua ooʼulaka na püpüshikanairua eekai kepiain suluʼu tü pueulokat, nojuittaiwa pümaa yaajee yaa. Shiimüin sünain wajaʼttirüinjatüin tü pueulokat —müshii naya nümuin Lot.
14  Nuʼunakalaka Lot nepialuʼumüin na wayuu tooloyuu kaʼwayuuseinjanakana na nüchooin majayünnüükana sünain nümüin namüin:
—Anashii wojuittüle yaajee yaa, süka sajaʼttinnüinjatüin tü pueulokat süpüshua nütüma Jehová —müshi namüin waneʼewaire nakua.
Nimeʼerainpalayaashii naya naaʼinruʼu.
15  Je wattaʼa maalü, saaʼujee nashapajaain na piamashii aapieekana, namakalaka nümüin Lot:
—Pujuitta pümaala sümaa tü puʼwayuusekat ooʼulaka namaa na piamashii püchonnii majayünnüükana suulia ouktajüin jia sümaa tü pueulokat —müshii nümüin.
16  Otta müshia Lot, nnojoishi ountaain. Kamaʼashi maʼi sünain yapain süpüla oʼunaa. Je saaʼu nümüliajünüin Lot nütüma Jehová, najattünakalaka natüma na piamashiikana aapiee. Je tü nuʼwayuusekat je na piamashiikana nüchonnii majayünnüü, najattünakaʼaya natüma suluʼujee tü pueulokat.
17  Je nantapa mamüin aka tia suulia tü pueulokat, nümakalaka waneeshia chi aapieekai namüin:
—Juwataa jumaala suulia ouktaa sünain nnojolüin jiirakaain jüchiiruajee sümüin Sodoma. Nnojo jüshaʼwalaain süpaʼa tü nasapükat chaʼaya eere palatüin tü süchikat Jordán, waneʼereʼeya jüntapa saʼakamüin tü uuchikalüirua —müshi namüin.
18    Nüsouktakalaka Lot niʼipajee:
—Senyotkalee, wattasü maʼi tü uuchikalüirua wapüleerua. Oukta taa neʼe waya wopuluʼu wanaa sümaa sajaʼttinnüin tü pueulokat. Shiimüin sünain kamaneein pia wamüin süpüla puʼtteʼerüinjanain waya suulia ouktaa wanaa namaa napüshua na wayuu chakana Sodoma.
20  Isaʼa wane pueulo joʼuuchon samüin saʼaya. Nnojotsü wattain woulia. Anakaja woʼunüle chamüin chaʼaya, ¿jaman? Pütüjaa aaʼulu sünain nnojolüin kepiain wainma wayuu suluʼu tia pueulokat. Shiimüin sünain waaʼinmajüneenain chaʼaya —müshi Lot nümüin chi aapieekai.
21  Nüsouktakalaka nümüin:
—Anasü saaʼin tamüin. Nnojoleerü ajaʼttinnüin tia pueulokat tatüma.
22  Juuntaa jumaala sünain oʼunaa chamüin chaʼaya. Tajaʼttireerü tü pueulokalüirua Sodoma ooʼulaka Gomorra jüntaleepa chamüin chaʼaya —müshi nia nümüin. (Je süka joʼuuchoin tü pueulo nuʼunakat aluʼumüin Lot, Zoar sünülia maaʼulu yaa.)
23  Oʼunüshi Lot sümaa tü nuʼwayuusekat je namaa na piamashiikana nüchonnii majayünnüü eemüin tü pueulokat Zoar. Antüshii naya chamüin chaʼaya maa aka yaamüin kaʼikat.
24  Shiasaʼa nantapa suluʼumüin tü pueulokat Zoar, ojunuwaa müsia wane ipachen jotusü paliraasü sümaa “azufre” nütüma Jehová chajee iipünaajee saaʼumüin tü pueulokalüirua Sodoma ooʼulaka Gomorra.
25  Je sütüma tü siki ojutuusükat mmoluʼumüin, ajaʼttinnüsü tü pueulokalüirua ooʼulaka tü nasapükalüirua eekai pejein sünain eere palatüin tü süchikat Jordán ooʼulaka tü aʼttieekat süpüshua eejatkat suluʼu. Ouktakalaka tü wayuukolüirua süpüshua kepiakat chaʼaya.
26  Shiasaʼa tü nuʼwayuusekat Lot, süpülapünaa süntüin suluʼumüin Zoar, eirakaasü shia süchiiruajee sümüin Sodoma. Suʼutinnakalaka aaʼin nütüma Jehová. Ichiʼiraa sümaʼla sümakalaka. Ayatüsia shaʼwatüin müliashii süka icheitpain maʼi maa aka saaʼin ipa.
27  Shiasa mapa wattaʼa maalü, ojuittüshi Abraham nipialuʼujee sünain oʼunaa eemüin tü anashiikat eejachire naashajaain paala nümaa Jehová sooʼopünaa Sodoma.
28  Niirakaakalaka yala iipünaajee chamüin wattamüin sünain tü pueulokat Sodoma ooʼulaka Gomorra ooʼulaka tü nasapükat eere palatüin tü süchikat Jordán. Kaittuutaalasü sümüsain saaʼujee tü mmakat maa aka saaʼin sümüsain wane siki miyoʼushaata.
29  Ajaʼlajaaitpa nütüma Jehová chi Maleiwakai tü pueulokalüirua eere kepiapüʼüin Lot chaʼaya süpaʼa tü nasapükat eere palatüin tü süchikat Jordán. Otta süka sotüin naaʼin Jehová tü nümakat paala nümüin Abraham, nnojoishi nuʼutirüin aaʼin Lot. Müshijeseʼe nuluwataain na aapieekana süpüla naapirüinjachin nia süpüla nujuittüinjachin suluʼujee tü pueulokat Sodoma.
30  Otta müshia Lot, süka mmolüin nia seema makatüinjachin suluʼu tü pueulokat Zoar, nujuittakalaka yalajee yala namaa na piamashiikana nüchon majayünnüü. Oʼunüshii naya chamüin saʼakamüin tü uuchikalüirua süpüla kepiainjanain naya chaʼaya suluʼu wane ipa koʼusü.
31  Soʼu wane kaʼi, sümakalaka tü nüchon epayaakat sümüin tü shimiiruakat:
—Ataralaichipa maʼi joo chi washikai. Je nnojotsü tooloyuu yaa suluʼu tü mmakat süpüla naʼwayuuseinjanain waya süpüla kachoinjanain waya natüma.
32  Jooʼuya wasajiraiwa chi washikai niperaiwa süpüla wainkaain nümaa, kooʼuliwoʼujeechikalaka nia wamüin —müsü.
33  Je soʼu aikat tia, nasirüinjeseʼe “wiino” chi nashikai. Je niperapa, ainkaasü tü epayaakat nümaa. Otta Lot, süka niperüin maʼi, nnojotsü nütüjaain aaʼu sünain shiisalaain tü nüchonkot nümaa.
34  Shiasaʼa mapa wattaʼamüin, sümakalaka tü epayaakat sümüin tü shimiiruakat:
—Ainkaaitpa taya nümaa chi washikai saʼwaipa. Anakaja wasirüle nia “wiino” nüchikua soʼu aikat tüüʼüya süpüla niperüinjachin maa aka saʼwaipa. Je ainkaweerü piakalia nümaa. Kachonjeenakalaka waya nütüma chi washikai süpüla kooʼuliwoʼuinjachin nia wamüin —müsü.
35  Je soʼu aikat tia, nasirüinjeseʼe “wiino” chi nashikai nüchikua. Je niperapa, ainkaasü tü emiiruaakat nümaa. Otta Lot maa aka paala saʼwai, süka niperüin maʼi, nnojotsü nütüjaain aaʼu sünain shiisalaain tü nüchonkot nümaa.
36  Ipuonnuukalaka joo naya piamaleʼeya süpüla kooʼuliwoʼuinjachin nia namüin.
37  Shiasaʼa süchikijee tia, kachonsü tü epayaakat wane joʼuu toolo. Moab nünülia sütüma. Je tü nuuʼuliwoʼukalüirua maaʼulu yaa süchikijee wainma juya, naya na wayuu kanüliakana moabita.
38  Otta tü emiiruaakat, kachonsü shiaʼaya wane joʼuu toolo. Ben-ammi nünülia sütüma. Je tü nuuʼuliwoʼukalüirua maaʼulu yaa süchikijee wainma juya, naya na wayuu kanüliakana amonita.