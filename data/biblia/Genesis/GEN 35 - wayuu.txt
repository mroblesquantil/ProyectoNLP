1  Shiasa mapa, nümakalaka chi Maleiwakai nümüin Jacob: “Puʼuna pümaala yaajee eejee tü pueulokat Siquem sünain pükolojooinjachin chaa eemüin tü pueulokat Bet-el süpüla kepiainjachin pia chaʼaya. Soto paaʼin sünain teeʼiyataainkain pümüin chaʼaya Bet-el süchikijee isainkain pia nuulia Esaú chi pipayakai. Püpaaʼuwajaajeerü jooluʼu ipa süpüla pükumajüinjatüin wane aʼajüleepala chaʼaya süpüla paʼajüinjatüin kasa tamüin sünain piiʼiyatüinjatüin tojut tamüin”, müshi Maleiwakai nümüin.
2  Süchikijee kettaain naashajaala chi Maleiwakai nümaa Jacob, nümakalaka namüin na nuʼwayuusekana, na nüchonniikana, je napüshua na nümaajanakana:
—Jujuta jümaala süpüshuaʼaleʼeya tü shiyaakuakat jümaleiwaseyaasükalüirua. Joʼoojo jümata süpüla wuleinjatüin jükuaippa nuʼupala Maleiwa je jüshijaa tü jüsheʼinkat.
3  Oʼunajana waya jooluʼu yaajee yaa chamüin eemüin tü pueulokat Bet-el eere niiʼiyataainkain chi Maleiwakai tamüin. Nükaaliijain taya wanaa sümaa müliain taya süchikijee isain taya nümaʼanajee chi tepayakai. Shiasa süchikijee kaʼikat tia, shiimüin sünain nnojolin nüpütüin taya chi Maleiwakai tamüiwa. Eejachi nia tamaa waneepia eepünaale toʼunüin. Je jooluʼu, wantapa chamüin, tapaaʼuwajaajeerü wane ipairua süpülainjatü akumajaa wane aʼajüleepala süpüla taʼajüinjatüin kasa nümüin Maleiwa sünain teeʼiyatüinjatüin nujut nümüin —müshi Jacob sümüin tü nüpüshikalüirua.
4  Aapünüsüjeseʼe nümüin Jacob süpüshuaʼaya tü shiyaakuakat namaleiwaseyaasükalüirua ooʼulaka tü cheʼesaakalüirua süpüla nojoitüinjatüin shia. Nojoitakalaka shia suupünaa tü wunuʼukot peje sünain tü pueulokat Siquem eejachire naashajaain chi Maleiwakai paala sümaiwa nümaa Abraham.
5  Nuʼunakalaka Jacob namaa napüshua na nüpüshikana. Otta, mayaainje jashichin na wayuu kepiakana pejepünaa nanain, nnojoishii olojüin nachiirua supüla atkawaa namaa. Süka jamüin, keemashii na nüchooinkana. Jacob namüin na wayuukana nütüma chi Maleiwakai.
6  Nantapaatakalaka Jacob je na nüpüshikana eemüin tü pueulokat Bet-el, sümaa ayatayüliʼinya naya suluʼu tü mmakat Canaán. (Je sünülia tü pueulokat paala, Luz.)
7  Je chaʼaya, nüpaaʼuwajaakalaka ipa süpüla akumajaa wane aʼajüleepala süpüla naʼajüinjatüin kasa nümüin Maleiwa sünain niiʼiyatüinjatüin nujut nümüin. Niʼitaain sünülia “El-bet-el” sümüin tü aʼajüleepalakat, süka niiʼiyataain paala chi Maleiwakai nümüin chaʼaya wanaa sümaa isainkain nia nuulia chi nuwalakai.
8  Shiasa süchikijee tia, ouktüsü Débora, tü süchepchiapüʼükat Rebeca tü niikat Jacob. Ojoitünüsü shia nütüma Jacob suupünaa wane wunuʼu yala uuchijeeruʼu sünain Bet-el. Niʼitaain Jacob “Alón-bacut” sümünüin tü wunuʼukot süka naʼyalajüin maʼi chaʼaya.
9  Niiʼiyataakalaka joo chi Maleiwakai nüchikuaʼaya nümüin Jacob. Piantuaichi joo nia eeʼiyataain nümüin süchikijee nüleʼejüin Jacob chajee Padan-aramjee. Maa aka tü nümakat paala nümüin, nümakalaka jooluʼu nüchikua nümüin sünain niiʼiyatüinjatüin naʼanasia nümüin:
10  “Müichia nnojoleerüin Jacob pünülia, aluʼujasa Israeleerü pünülia”, müshi. (Ayatakalaka Israel nümünüin maaʼulu yaa.)
11  Ayatüshi chi Maleiwakai sünain aashajawaa nümüin Jacob: “Taya chi Maleiwa Pülashikai maʼi. Tacheküin süpüleerua wainmeerüin tatüma tü puuʼuliwoʼukalüirua süpüla kojuteenain naya suluʼupünaa tü suumainkalüirua wayuu süpüshua. Je saʼaka tü puuʼuliwoʼukalüirua, eejeerü eweetüin wayuuirua eekai sülaüleerüin mma.
12  Süpüshuaʼaya tü mma kepiakat aluʼu jooluʼu pia, tü Canaánkat anülia, tü taapakalüinka paala nümüin Abraham ooʼulaka nümüin Isaac, chi püshikai, shiimüin sünain taapeerüin shia pümüin je namüin na puuʼuliwoʼukana napüshua,” müshi Maleiwakai nümüin Jacob.
13  Shiasa süchikijee tia, nuʼunakalaka chi Maleiwakai nuulia Jacob.
14  Je chaʼaya, naapaakalaka Jacob wane ipa sümaa nüshaʼwaleʼerüin shia. Nüshorottirüin “wiino” ooʼulaka seita “olivo” saaʼu tü ipakat. Shiyaawaseinjatü sünain naashajaain chi Maleiwakai nümaa chaʼaya.
15  Ayatüsu Bet-el sümünüin tü mmakat nütüma Jacob süka niiʼiyataain chi Maleiwakai nümüin chaʼaya.
16  Shiasa mapa kojuya juya, wanaa sümaa ipuolüin Raquel, okolojooshi Jacob je na nuʼwayuusekana ooʼulaka na nüchonniikana chajee chaʼaya suluʼujee Bet-el uuchimüin eemüin tü pueulokat Efrata. Otta kaʼyatayülia tü mmakat süpüla antaa Efratamüin, alüʼütsü Raquel süpüla jemeyulaa. Kajaliwashaatakalaka shia süpüla jemeyulaa nümaa chi süchonkai yaa suluʼupünaa tü wopukot.
17  Je miyoʼupa tü saaliikat sümüin, sümakalaka tü wayuu eemeijütkat sümüin Raquel: “Nnojo mmolüin pia. Eweetshi joo wane joʼuu tooloya”, müsü.
18  Otta müsia Raquel, mayeinsü maʼi süchikijee jemeyulaa. Je nnojolüiwaʼaya ouktüin shia, shiʼitaain Benoni nünülia chi süchonkai. Otta süchikijee ouktapa shia, eʼitaanüsü nünülia Benjamín nütüma chi nüshikai.
19  Sojoitünakalaka neʼe müliashii peje sünain tü wopu chawatkat Efratamüin. (Je sünülia tü pueulokat Efrata, maaʼulu yaa, Belén sünülia.)
20  Naapaakalaka Jacob wane ipa sünain nüshaʼwateʼerüin shia yala saaʼu eejatüle sojoitünüin süpüla sütüjaanüin aaʼu Raquel jalain shia mmaapüin. Ichaayülia tü ipakat maaʼulu yaa.
21  Je süchikijee tia, ayatüshi Jacob oʼunüin uuchimüin. Shiasaʼa nüntapa chamüin eemüinjanale naya, niʼitaakalaka nejepüse waneejee saʼata tü aliikajaalee kanüliakat Migdal-edar.
22  Soʼu wane kaʼi, wanaa sümaa kepiain Jacob suluʼu tia mmakat, ekerotüshi Rubén suluʼu sejepüse Bilha, wane tü suwalaʼata nuʼwayuusekat chi nüshikai. Nüinkaakalaka sümaa. Je Jacob, nütüjaapa saaʼu naainjala chi nüchonkai, jashichikalaka nia nümüin.
Anuutaaka nanülia na polooshiikana piammüin nüchonnii Jacob kepiakana nümaa chaʼaya:
23  Na süchonniikana Lea, naya naa: Rubén, chi nüchon Jacob epayaakai, ooʼulaka Simeón, Leví, Judá, Isacar je Zabulón.
24  Na süchonniikana Raquel, naya naa: José ooʼulaka Benjamín.
25  Na süchonniikana Bilha, tü süchepchiakat Raquel, naya naa: Dan ooʼulaka Neftalí.
26  Na süchonniikana Zilpa, tü süchepchiakat Lea, naya naa: Gad ooʼulaka Aser. Naya napüshua na nüchonnii Jacob jemeikana chaʼaya suluʼu tü mmakat Padan-aram.
27  Soʼu wane kaʼi, okolojooshi Jacob chamüʼinya nuumainpaʼamüin Isaac chi nüshikai suluʼu tü mmakat Mamre eemüin tü pueulokat Arba eepüʼüle kepiain Abraham. (Hebrón sünülia Arba maaʼulu yaa.)
28   Wainma maʼi nuuyase Isaac nüntapa Jacob nünainmüin. Je po’loo shikii, mekiisalümüin shikii nuuyase, ouktüshi nia. Eejachi Esaú ooʼulaka Jacob süpüla neʼiküinjachin nia.
