1  Soʼu wane kaʼi, ooʼulaküna aaʼinchi Abraham nütüma Maleiwa süpüla nütüjaainjatüin saaʼu müleka shiimüinre nünoujain nünain. Neenajünakalaka nütüma chi Maleiwakai sünain maa:
—Abrahamkalee —müshi.
—Anii taya.
2  Nümakalaka chi Maleiwakai nümüin:
—Je müshia Isaac, chi püchon waneeshikai, aishikai maʼi püpüla, anakaja jooluʼu pümaale nia chamüin suluʼumüin tü mma kanüliakat Moriah. Je chaʼaya, saaʼu wane uuchi teeʼiyateetkat pümüin, puʼuteechi aaʼin sünain naʼajünüin süpüla piiʼiyatüinjatüin tojut tamüin —müshi chi Maleiwakai nümüin Abraham.
3  Shiasaʼa mapa wattaʼa maalü, nüchijiraakalaka Abraham. Nüshottakalaka siki süpüla tü naaʼinrüinjatkat nüka chi nüchonkai. Niʼitaakalaka tü sikikat ooʼulaka wane eküülü naaʼu chi nüpüliisekai. Neenajakalaka Isaac, chi nüchonkai, ooʼulaka piamashii nüchepchiairua süpüla nümaainjanain naya. Noʼunakalaka yalajee yaa sünainmüin tü mma nüküjakat achiki chi Maleiwakai.
4  Shiasaʼa süchikijee waraittüin naya apünüin kaʼi, niʼrakalaka Abraham tü uuchikat chajee wattajee eemüinjanale nantüin.
5  Nümakalaka namüin na nüchepchiakana:
—Chajeeinjachi paala taya ooʼulaka chi tachonkai süpüla waʼwaajüinjachin chi Maleiwakai. Je süchikijee, aleʼejeena waya jünainmüin. Yaashiʼiya paala jia wapüla nümaa chi püliikükai sünain aʼatapajaa —müshi namüin.
6  Naapakalaka Abraham tü sikikat nümüin Isaac süpüla nülüʼüjüinjatüin shia, tü siki sükuainjatkat tü naapüinjatkat nümüin Maleiwa. Otta müshia Abraham, eesü nümaʼana wane rüi je wane wushu kaluʼusü sikemechi jotüinjatkat atüma tü sikikat. Je wopuluʼu,
7  nümakalaka Isaac:
—Taataa —müshi.
Nüsouktakalaka Abraham:
—¿Kasa wayuu, tachee? —müshi.
Nümakalaka Isaac:
—Anuu wamaʼana tü sikemechikat ooʼulaka tü sikikat. ¿Jalashi chi anneetchon woʼutüinjachikai aaʼin nümüin Maleiwa? —müshi.
8  Nüsouktakalaka Abraham:
—Naaweerüjaʼa nütüma Maleiwa. Nieechi aapaka wamüin chi anneetchon woʼutüinjachikai aaʼin nümüin —müshi.
Ayatüshijaʼa sünain waraittüin Abraham nümaa chi nüchonkai.
9  Shiasaʼa nantapa sünainmüin tü uuchi nüküjakat achiki Maleiwa nümüin, nükotchijaakalaka Abraham ipa sümaa nüpaaʼuwajaain shia. Niʼitaakalaka tü sikikat saaʼu tü ipa apaaʼuwajuushikalüirua sünain kettaain shia süpüla achuwajaanaa. Naapaakalaka wane jiiko sünain kapüinjachin chi nüchonkai nütüma. Je nnojolüiwaʼaya süchuwajaanüin tü sikikat, niʼitaakalaka jooluʼu chi nüchonkai sünain kapüin saaʼu tü sikikat.
10  Naapaakalaka Abraham tü rüikat süpüla nüsotüinjachin chi nüchonkai.
11  Shiasaʼa wanaa maʼi sümaa tia, eweetalaa müsü iipünaajee nünüiki wane aapiee, sünain shiain nünüiki Jehová, sünain maa:
—Abrahamkalee —müshi.
—Anii taya —nusouktakalaka Abraham.
12  Nümakalaka chi Maleiwakai:
—Nnojo pünaateʼeruin pajapü nooʼomüin chi püchonkai süpüla puʼutüinjatüin naaʼin tamüin. Saaʼujee yapain pia süpüla paaʼinrüinjatüin shia, tatüjaaichipa aaʼu pia sünain jüüjüüin maʼi pia sünain oonowaa sümaa tanüiki —müshi.
13  Niirakaataalakalaka joo Abraham sünain niʼrüin wane anneerü toolo koʼoshi süka nuʼuwa saʼaka sütüna wunuʼu. Nüjüta nümaa achiki joo chi nüchonkai. Naapaakalaka chi anneetkai sümaa nuʼutüin naaʼin. Niʼitaakalaka nia saaʼu tü sikikat sümaa naʼajüin nia nümüin Maleiwa niiʼiraka chi nüchonkai.
14  Niʼitaakalaka Abraham sünülia tü uuchikat “Nieechi Jehová aapaka wamüin”. Münüsüjeseʼe shia maaʼulu yaa sünainjee tia: “Yaa suluʼu tü aʼwaajüleekat Jehová, nieechi aapaka wamüin”.
15  Naashajaakalaka nüchikua iipünaajee chi Maleiwakai:
16   —Taya Jehová aashajaaka pümaa. Tamüshi paala pia sümaa pansaain tanüiki pümüin. Teeʼiyateerü joo taʼanasia pümüin saaʼujee yapain pia süpüla puʼutüinjachin naaʼin chi püchonkai tamüin, chi waneeshikai püchoin. Pansaatüjülia tanüiki pümüin sünain watteerüin saalii puuʼuliwoʼu tatüma. Iseerü achiki ayaawajünaa, süka wainmeerüin maʼi shia. Mayaawajuweerü maa aka tü shüliwalakalüirua chakat iipünaa je tü jasai sotpünaakat palaa. Je nayamüleerü tü naʼünüükalüirua.
18  Je saaʼujee paaʼinrüin tü taluwataakat anain pia, süchunteerü tamüin wayuu sainküin mmakat süpüla anakuaippalüinjatüin shia tatüma maa aka anakuaippain na puuʼuliwoʼukana tatüma —müshi chi Maleiwakai nümüin Abraham.
19  Aleʼejüshi jooluʼu Abraham nümaa Isaac namaʼanamüin na piamashiikana nüchepchia eejanale naʼatapajüin. Aleʼejüshii napüshua Beersebamüin eere ayatüin kepiain Abraham je tü nüpüshikalüirua.
20  Otta müshia Abraham soʼu wane kaʼi, naapa achikichi Nacor chi nimüliakai sünain kachooin Milca tü nuʼwayuusekat sümaa mekiisalüirüin süchonyuu.
21  Uz nünülia chi epayaakai. Je chi emülieekai, Buz nünülia. Otta chi waneʼe, kanüliashi Kemuel. Je Kemuel, nia nüshika Aram.
22  Eeshi Quesed, Hazo, Pildas, Jidlaf ooʼulaka Betuel.
23  Je Betuel, nia süshika Rebeca. Naya na mekiisatkana süchonyuu Milca nümüin Nacor, chi nimüliakai Abraham.
24  Otta müsia wane suwalaʼata nuʼwayuuse Nacor, Reúma sünülia. Pienchishii süchonyuu nümüin: nia Teba, Gaham, Tahas ooʼulaka Maaca.