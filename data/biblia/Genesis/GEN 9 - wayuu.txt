1 Nümakalaka joo chi Maleiwakai wane pütchi analuʼut nümüin Noé je namüin na nüchonniikana sünain maa namüin:
—Anakaja kachonniire jia, wainmaiwa na juuʼuliwoʼukana sainküin mmakat süpüshua.
2  Laülaajeena jia saaʼu tü kasakalüirua, saaʼu tü wuchiikalüirua, saaʼu tü lemütüsükalüirua, je saaʼu tü jimekalüirua. Natüjaajeena aaʼu jia sünain alanaʼaleein jia noulia. Kojuteena jia sütüma süpüshua waneepia.
3  Teʼitaain paala sümüin wayuu tü wunuʼukolüirua süpüla shiküinjatüin süchon. Ayata jia sünain jiküin shia. Otta müsia jooluʼu, teʼitaweerü jümüin tü kasakat süpüshua eekai shipiajatüin yaa sainküin mma süpüla jiküinjatüin shiʼirukuya.
4  Akatsaʼa nnojolüinjatüin jiküin kasa eekai nnojolüin ayuʼluushin süsha. Tachiajaain jia saaʼu tüü sükajee shiain süshaka kasa süpüshua katakat atüma soʼu.
5  Müleka suʼutünüle aaʼin wane wayuu, kasalajaneerü tatüma nümüin chi uwomuyuukai süchiki sünain ouktajachin nia saaliijee. Jaʼitakaje süsirüinje mürüt shia, oukteeria tia neʼe saalii.
6  Süka sükumajuushin wayuu sünain müin aka naaʼin Maleiwa, chi eekai nuʼutüin saaʼin wane wayuu, süsaleechi sünain nuʼutünüin aaʼin saalii.
7  Tamüshii paala jia tachikua, anakaja kachonle jia, joulüiwa na juuʼuliwoʼukana sainküin mmakat süpüshua —müshi chi Maleiwakai nümüin Noé.
8  Nümakalaka chi Maleiwakai nümüin Noé je na nüchonniikana:
10  Teʼitaain shiaʼaya süpüla tü wuchiikalüirua je tü kasakalüirua jümaajatkat suluʼu tü anuakat je süpüla tü süchonjeetkalüirua sainküin mmakat.
11  Anuu tü pütchikat teʼitaakat jooluʼu jümüin sünain pansaain tanüiki: Müiria nnojolüin tajaʼttirüin wayuu je tü kasakalüirua süpüshua süka wane wüin miyoʼu. Je müichia maluwataain taya wane juya miyoʼu süpüla sajaʼlajaainjatüin tü mmakat sütüma —mataashi.
12  Ayatüsü naashajaala chi Maleiwakai namaa:
—Taküjeerü jooluʼu tü taaʼinreetkat süpüla jütüjaainjatüin saaʼu sünain pansaain maʼi tü tamüitpakat jümüin jiakana, namüin na juuʼuliwoʼukana napüshua, je sümüin tü kasakalüirua süpüshua epijaakat jooluʼu je mapeena.
13  Eejeerü tü kasüpolüinkat sütuʼupaʼa sirumakat. Shiasaʼa jiʼrapeena jiakana tia, je müsia tü kasakalüirua sainküin mma, soteerü jaaʼin tü tamüitpakat jümüin sünain pansaatüjüliain shia.
14  Je wanaa sümaa sirumain kaʼikat wanaa sümaa shiiʼiyataain wane kasüpolüin,
15  jülüjeerü taaʼin tü tamüitpakat jooluʼu jümüin je sümüin tü kasakalüirua süpüshua sünain pansaain tanüiki sünain tamüin: “Müiria nnojolüin tajaʼttirüin wayuu je tü kasakalüirua süpüshua süka wane wüin miyoʼu”.
16  Müshi paala taya tachikua: Jaʼyapa tü kasüpolüinkat sirumatuʼu, soteerü taaʼin tü tamüitpakat jümüin je sümüin kasa süpüshua sainküin mma sünain pansaajeerüin tanüiki waneepia süpüla kaʼikat süpüshua.
17  Kettaaitpa joo tanüiki jümüin sünain taküjain süchiki tü kasüpolüinkat soteetkat atüma jaaʼin sünain pansaatüjüliain tanüiki jümüin je sümüin kasa süpüshua.
18   Anuu nanülia na nüchonniikana Noé, na ashakatakana suluʼujee tü anuakat: niajaʼa Sem, Cam je müshia Jafet. Na apünüinshiikana nüchonnii Noé, naya shikiika tü wayuukolüirua süpüshua sainküin mma. Je chi kanüliakai Cam, nia nüshi Canaán.
20  Je Noé, aʼyataashi joo sünain apünajaa. Nia wayuu palajachika sünain akumajaa wane apain kaluʼukot tü pünajüt “uuwa” münakat, aainjünakat aka achon wane asüüshi “wiino” münüsü.
21  Soʼu wane kaʼi, asüshi Noé süpüshi tü “wiinokat”. Niperakalaka sütüma. Nutunkakalaka sümaa maichein suluʼu nejepüse.
22  Niasaʼa Cam nüshikai Canaán, wanaa sümaa niʼrüin chi nüshikai sünain maichein nia, nuʼunakalaka nanainmüin na nuwalayuukana süpüla nüküjainjatüin nüchiki chi nashikai namüin.
23  Nantakalaka Sem ooʼulaka Jafet sünainmüin nejepüse chi nashikai sümaa katünoʼupünaain wane asheʼinpalajanaa. Nasapükashii naya nünainmüin sünain nojutüin shia naaʼu chi nashikai suulia neʼrüin nia sünain maichein.
24  Je nüchijiraapa Noé, anapa naaʼin süchikijee eperuwaa, nütüjaaitpa aaʼu tü naaʼinrakat Cam, chi nüchon emülieekai maʼi.
25  Nümakalaka:
“Aluʼuleeka Canaán.Nieechi nachepchiaka nuwalayuu”.Nümakalaka nüchikua:
26  “Anakaja nuʼwaajünüle Jehová, chi Nümaleiwasekai Sem.Otta müshia Canaán, nüchepchieechi Sem.
27  Tachuntüin nümüin Maleiwa süpüleerua kooʼomüinjatüin nüchonJafet süpüla kepiainjatüin shia sainküin mmakat süpüshua.Anakaja paʼaleewaawale naya namaa na nuuʼuliwoʼukana Sem.Otta müshia Canaán, nieechi nüchepchiaka Jafet”.
28  Shiasaʼa süchikijee nüshakatapa Noé suluʼujee tü anuakat, kooʼomüinsü apünüintua po’looin shikii, ja’raimüin shikii nuuyase nümüin.
29  Ouktüshi Noé mekie’etasattua po’looin shikii, ja’raimüin shikii nuuyase.