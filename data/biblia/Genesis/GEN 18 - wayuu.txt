1  Soʼu wane kaʼi, eeʼiyataashi Jehová nümüin Abraham wanaa sümaa kepiain nia peje sünain tü wunuʼuliakat eere naashajaapüʼüin chi wayuu kanüliakai Mamre sümaa tü nümaleiwaseyaasükalüirua. Je maa aka kaleʼo, joyotüshi Abraham sünain eemerawaa soʼuluʼu tü nejepüsekat.
2  Je sünain nünanajüin Abraham anooipaʼapünaa, eeʼiyataalaa müshiijaʼa apünüinshii wayuu shaʼwatüin maa aka tüsa. Je niʼrapa na wayuukana, nüshaʼwalaakalaka sünain nüpanapajüin naya sünain nuʼwachiraain namülatuʼu sünain niiʼiyatüin nojut namüin.
3  Nümakalaka Abraham:
—Laülaashikalee, müleka kamaneere taya paajüin, anashiije jeemeraale motsoʼo yaa tejepüseruʼu.
4  Tasaajireerü jooluʼu wüin suʼlojia juuʼui süpülapünaa jeemeraain yaa jemioushi.
5  Saaʼu jüntapünaain tamaʼanamüin, anakaja jooluʼu tasaajaaiwa wane jiyaalajut jütsüinjatü jümaʼichiki —müshi nia namüin.
Asouktüshii naya:
—Anakajaʼa. Paaʼinra pümata tü püchekakat wapüleerua —namakalaka.
6  Nikerotamaatakalaka Abraham suluʼumüin tü nejepüsekat sünain nümüin sümüin Sara:
—Paapawaata ariina suluʼujee tü toleekakat paaʼinraiwa pan neküinjatü na wayuu weʼiyoukana —nümakalaka sümüin tü nuʼwayuusekat.
7  Nuwataakalaka sünainmüin tü nümüʼünüinkalüirua. Nüneeküin wane paaʼachon eekai kaüsüin. Naapüin shia nümüin wane nüchepchia süpüla suʼutünamaatüinjatüin aaʼin süpüla ekünaa.
8  Kettaapa shia, naapaakalaka tü asijuushikat ooʼulaka wane kojosü je müsia süchira paaʼa shakaalasü, sünain naapüin shia namüin na niʼiyoukana. Je wanaa sümaa nekaain yala sheemiousheepü tü wunuʼukot, shaʼwatüshi Abraham peje nanain süpüla niitajüinjatüin tü neküinkat.
9  Je wanaa sümaa nekaain, nasakirakalaka Abraham:
—Jama tü puʼwayuuse Sarakat anülia, ¿eesü yaa pümaa? —müshii naya nümüin.
—Aa, anuu paülüʼü —nüsouktakalaka Abraham.
10  Je wane naʼakajee na niʼiyoukana, nia Jehová. Nümakalaka nümüin Abraham:
—Soʼuweena juyakat tüseena soʼu kashikat tüü, aleʼejeechi taya jünainmüin. Je wanaa sümaa tia, kachonjeerü Sara, tü puʼwayuusekat, wane joʼuu toolo —müshi nia nümüin Abraham.
Saapajüin Sara süpüshua tü nümakat chi neʼiyoukai wanaa sümaa eejatüin shia nachiiruajee chi suʼwayuusekai yaa soʼuluʼu tü nejepüsekat.
11   Müsü saaʼin süleʼeruʼu: “Laülaairü taya je chi taʼwayuusekaʼiya. Matsüinsat taya süpüla kachonwaa. Nnojotsü majayülüin taya süpüla tooloyuumawaa”, müsü shia süsiraluʼu.
13  Nuchiajaakalaka joo Jehová Abraham sünain maa:
—¿Jamüsü süsirajaakaʼa tü puʼwayuusekat Sara sünainjee tü tamakat sümaa nnojolüin sünoujain sünain kachoinjatüin mayaasüje laülaain shia?
14  Kaatei, taya Jehováka, ¿kasa isakaʼa tachiki? Nnojotsü. Tamüichipa pia sünain taleʼejüinjachin jünainmüin soʼuweena juyakat tüseena soʼu kashikat tüü. Je wanaa sümaa tia, shiimüin sünain kachonjeerüin Sara, tü puʼwayuusekat, wane joʼuu toolo —müshi nia nümüin Abraham.
15  Mmotkalaka joo Sara sümaa saattajaain suulia tü nümakat sünain maa:
—¿Joujatkai taya asirajüin? —sümakalaka.
—Paʼalain neʼe. Shiimüin sünain püsirajüin —nüsouktakalaka Jehová.
16  Shiasaʼa keraapa tü ekawaakat, noʼunakalaka na apünüinshii niʼiyoukana Abraham. Namaashi Abraham mamüin aka tia suluʼu wopu süpüla apütawaa nüpüla. Je nantapa sünainmüin wane anashiisü süpüla eʼraa tü anooikat, eirakaashii naya yala iipünaajee chaa wattamüin sümüin tü pueulokat Sodoma.
17  Müsü naaʼin nüleʼeruʼu Jehová: “Nnojottaa tounjulajüinjatüin nuulia Abraham süchiki tü taaʼinrüinjatkat süka tü pueulokat Sodoma.
18  Süka jamüin, taneeküin nia süpüla wainmainjatüin tatüma tü nuuʼuliwoʼukalüirua. Kojuteena naya suluʼupünaa tü suumainkalüirua wayuu. Je sünainjee tü kasa anasü taaʼinreetkat nüka, eeʼiyatüneerü taʼanasia sümüin wayuu wainmaya.
19  Aneekuushi tatüma Abraham süpüla nuluwataainjanain na nüchonniikana je na nuuʼuliwoʼukana shiiʼiree nanoujain sünain tanüiki je shiiʼiree naaʼinrüinjatüin waneepia tü tachekakat napüleerua je tü anasükat sümüin wayuu. Je Abraham, sünain naaʼinreerüin tia, tekeraajeerü süpüshua tü tamakat paala nümüin saaʼujee pansaain tanüiki”, müsü naaʼin nüleʼeruʼu Jehová.
20  Nümakalaka Jehová nümüin Abraham:
22  Noʼunakalaka joo na piamashiikana wayuu sünainmüin Sodoma. Otta müshia Jehová, makatüshi motsoʼomüin nümaa Abraham.
23  Arütkaashi Abraham nünainmüin Jehová sünain nüsakirüin nia:
—¿Shiimüin sünain pajaʼttirüinjatüin wayuu eekai anamiain wanaa namaa na mojulaashiikana chaʼaya suluʼu tü pueulokat? Kasataalejese nnojolüin wanaawain paajüin.
24  ¿Jameerü pütüma müleka eere jaʼrai shikii wayuu eekai anamiain naʼaka na mojulaashiikana suluʼu tü pueulokat? ¿Ayateerü pajaʼttirüin tü pueulokat? Ooʼulaajeechi pia suulia tia, ¿aashi müin?
25  Piakai, pia kasalajanaka atüma sümüin saainjala wayuu sainküin mmakat süpüshua, acheküshi paaʼinrüin waneepia tü anasükat. Otta müsia jooluʼu, nnojoleerü puʼutirüin aaʼin wayuu eekai anamiain wanaa namaa na mojulaashiikana, ¿aashi müin? Müichia nnojolüin puuʼulaküin tia taajüin. Müleka paaʼinrüle tia, oukteerü eekai anamiain wanaa namaa eekai mojulaain. Nnojotshaatasü anain tia —nümakalaka Abraham nümüin Jehová.
26  Nüsouktakalaka Jehová:
—Müleka tantüle sünain jaʼrai shikii wayuu eekai anamiain suluʼu Sodoma, ooʼulaajeechi taya suulia tajaʼttirüinjatüin tü pueulokat nanainjee na anamiashiikana —nümakalaka nümüin Abraham.
27  Aashajaashi Abraham nüchikua:
—Jehovákalee, wayuu neʼe taya. Mayaasüje nnojolüin anain süpüla ayatüinjachin taya sünain yootüin pümaa, acheküshi tachuntüin pümüin tachikuaʼaya sooʼopünaa tia.
28  ¿Jameerü müleka eere pienchi shikii jaʼralimüin wayuu eekai anamiain suluʼu tü pueulokat? ¿Ayateeria pajaʼttirüin tü pueulokat saaʼujee isain jaʼraisü? —müshi.
Nüsouktakalaka Jehová:
—Müleka tantüle sünain pienchi shikii jaʼralimüin wayuu eekai anamiain suluʼu tü pueulokat, ooʼulaajeechi taya suulia tajaʼttirüinjatüin shia —nümakalaka nümüin Abraham.
29  Aashajaashi Abraham nüchikua:
—¿Jameerü müleka eere pienchi shikii wayuu eekai anamiain suluʼu tü pueulokat? —müshi.
Nusouktakalaka Jehová:
—Müleka tantüle sünain pienchi shikii, ooʼulaajeechi taya suulia tajaʼttirüinjatüin tü pueulokat —nümakalaka.
30  Aashajaashi Abraham nüchikua:
—Jehovákalee, jalia jashichijayaa pia tamüin. Ayatajachi taya achuntüin pümüin sooʼopünaa tia. ¿Jameerü müleka eere apünüin shikii wayuu eekai anamiain suluʼu tü pueulokat? —müshi.
Nüsouktakalaka Jehová:
—Müleka tantüle sünain apünüin shikii, ooʼulaajeechi taya suulia tajaʼttirüinjatüin tü pueulokat —nümakalaka.
31  Aashajaashi Abraham nüchikua:
—Jehovákalee, anakaja paapajüle tanüiki wanaa sümaa tachuntüin pümüin sooʼopünaa tia süchikua. ¿Jameerü müleka eere piama shikii wayuu eekai anamiain suluʼu tü pueulokat? —müshi.
Nüsouktakalaka Jehová:
—Müleka tantüle sünain piama shikii, ooʼulaajeechi taya suulia tajaʼttirüinjatüin tü pueulokat —nümakalaka.
32  Aashajaashi Abraham nüchikua:
—Jehovákalee, jalia neʼe suulia jashichijüin pia tamüin. Aishaʼajaa, tachuntüin paala pümüin uwatua neʼe sooʼopünaa tia. ¿Jameerü müleka eere poloo neʼe wayuu eekai anamiain suluʼu tü pueulokat? —müshi.
Nüsouktakalaka Jehová:
—Müleka tantüle sünain poloo neʼe wayuu, ooʼulaajeechi taya suulia tajaʼttirüinjatüin tü pueulokat —nümakalaka.
33  Shiasaʼa süchikijee naashajaain Jehová nümaa Abraham, oʼunüshi nümaʼanajee. Otta müshia Abraham, aleʼejüshi nipialuʼumüin nüchikua.