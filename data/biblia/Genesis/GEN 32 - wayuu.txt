1  Shiasaʼa nükoyoloiwaʼaya neʼe Jacob chajee eejeere naashajaain nümaa Labán, nüpanapajakalaka wane aapieeirua chajeʼewalii eejee Maleiwa.
2  Niʼrapa naya, niʼitaain sünülia “Mahanaim” sümünüin tia mmakat sünain müin naaʼin nüleʼeruʼu: “Shiimüintaʼaleejaʼa maʼi sünain shiain tüü nüpüleein chi Maleiwakai”.
3  Nüjütakalaka Jacob wane anülieeirua nüpüleerua nünainmüin Esaú chi nipayakai eere kepiain nia saʼaka tü uuchikalüirua Seir suluʼu tü mmakat Edom
4  sünain nümüin namüin:
—Müinjatü jünüiki nümüin chi tepayakai: “Anuu nünüiki Jacob chi pimüliakai sünain maa: ‘Esaúkalee, pia talaamainkai. Taya Jacobkaʼiya, chi püchepchia jüüjüükai pümüin. Chajachi taya kepiain wainma juya nümaʼana Labán chi shipayakai wei. Otta müsia, anasü saaʼin tamüin taleʼejüle jooluʼu nipialuʼumüin chi washikai.
5  Eesü joo tamaʼana paaʼa, püliikü, anneerü, kaaʼula, ooʼulaka wayuu achepchieeirua. Anaa jooluʼu tajütüin na anülieekanairua pünainmüin shiiʼiree kamaneeinjachin pia tamüin tantapa pünainmüin’, müshi nia pümüin”, müinjatü jünüiki nümüin chi tepayakai.
6  Shiasaʼa naleʼejapa na anülieekanairua nünainmüin Jacob, namakalaka nümüin:
—Anaalee waya antüin süchikijee woʼunüin nünainmüin Esaú chi pipayakai. Wapanapajüin nia suluʼu wopu namaa pienchitua po’looin shikii wayuu tooloyuu nümaajana, süka yaaʼawalin nia antüin pünainmüin —müshii naya nümüin Jacob.
7  Sainkuukalaka naaʼin Jacob sütüma tü naapakat achiki sünain shapaatüin naaʼin. Nükatajakalaka tü wayuu nümaajatkalüirua sünain piamawalin shiʼipapaʼa, akaajaʼa tü anneetkalüirua, tü kaaʼulakalüirua, tü paaʼakalüirua, ooʼulaka tü neʼejenakalüirua “camello”.
8  “Müleka nushutaleere saaʼu tü waneeirua, suunteerü isain tü waneeirua shiʼipapaʼakat”, müsü naaʼin Jacob nüleʼeruʼu.
9  Nüchuntakalaka joo Jacob nümüin Maleiwa sünain maa nümüin: “Pia Nümaleiwaseka Isaac chi tashikai ooʼulaka Abraham chi tatuushikai. Anakaja paapüle tanüiki. Püjünala taya toumainpaʼamüin eemüin tü tapüshikalüirua. Je soʼu tü kaʼi püjütakat oʼu taya, püküjüin tamüin sünain aneerüin takuaippa pütüma müleka taleʼejüle chamüin.
10  Süka tayain püchepchiain, nnojoishi kasajachin taya pümüin, saaʼin tamüin, süpüla kamaneein pia tamüin je süpüla pansaain pünüiki waneepia tamüin. Je paala sümaiwa, wanaa sümaa toʼttaain tü süchikat Jordán sünain toʼunüin suluʼujee tü toumainkat chamüin Haránmüin, nnojotsü kasain eein takoroloin. Waneesaʼala neʼe waraarat shiain tamaʼanajatüin. Je jooluʼu, aleʼejüshi taya toumainpaʼamüin sümaa washirüü je watta saalin wayuu tamaajatüirua.
11  Pükaaliija taya jooluʼu suulia neewainjüin taya Esaú chi tepayakai. Mmotshi maʼi taya seema nüntajachin wanainmüin jooluʼu süpüla ashutaa waaʼu. Aishaʼajaa, shiimüin sünain nuʼuteerüin waaʼin wapüshuaʼale. Jaʼitasü jieyuuin, jaʼitasü tepichin, oukteerü tia süpüshua nütüma, saaʼin tamüin.
12  Soto paaʼin tü pümakat tamüin sünain maa: ‘Pansaatüjülia tanüiki pümüin süpüla aneerüin pükuaippa je süpüla watteerüin saalii puuʼuliwoʼu tatüma. Iseerü achikii ayaawajünaa, süka wainmeerüin maʼi shia maa aka tü jasai sotpünaakat palaa’, pümüinkain tamüin”, müshi Jacob nümüin Maleiwa.
13   Shiasa mapa wattaʼa, oʼttüshi sünain aneekaa wane mürülüirua niʼraayainjatü süpüla naapüinjatüin shia nümüin Esaú. Eetaasüjaʼa maa aka piantua po’looin shikii kaaʼula jieyuu je piama shikii kaaʼula chuwaata. Je müsia anneerü, maa aka piantua po’looin shikii jieyuu ooʼulaka piama shikii tooloyuu. Eesü “camello” aaʼinmajuushi süpüla asünaa achira, maa aka apünüin shikii sümaa süchonnii. Eesü maa aka pienchi shikii paaʼa jieyuu je poloosü tooloyuu. Eesü maa aka piama shikii püliikü jieyuu ooʼulaka poloosü paaruutairua.
16  Nüjütüin shiairua waneʼewaire sukua namaa na achepchieekana sünain maa namüin: “Juʼuna tapüleerua waneʼewaire jukua sümaa tü mürüt takatajakat jümüin”.
17  Nümakalaka nümüin chi palajachikai achepchiee:
—Kaatei, nüpanapajeechi pia Esaú chi tepayakaije nüsakireechi eera pia sünain “¿Jarai pülaamainka? ¿Jalainjachi pia? ¿Jarat kamüʼünüinka tü mürüt püpüleeruakalüirua?”, sünain nümüin pümüin.
18  Je püsoukteechikalaka mayaa nümüin: “Tüüirua, nümüʼünüinirua Jacob chi püchepchiakai. Aluwataaushi shia nütüma pümüin. Nüsülajüinjatü shia pümüin süpüla niʼraayainjatüin shia pümaa. Seechi jooluʼu nia. Anii pejeshi wachiirua”, meechi pia nümüin.
19  Akaataajaa nünüiki nümüin wane nüchepchiakaʼiya, otta nümüin waneʼeya, ooʼulaka nümüin waneʼeya, je namüin napüshualeʼeya na nüchepchiakana eekana sümaain tü nümüʼünüinkalüirua.
Müshi Jacob namüin napüshua:
—Tü püsouktiainjatkat nümüin Esaú, meerü mayaa:
20  “Seechi jooluʼu Jacob chi püchepchiakai. Anii pejeshi wachiirua”, meechi pia —müshi Jacob namüin na nüchepchiakana napüshua.
Müsü tü naaʼinrakat Jacob süka sümüin naaʼin nüleʼeruʼu:
“Eemiajaajeerü tü nüʼürülakat tamüin sünainjee tasülajüin tü mürütkalüirua nümüin. Je süchikijee nüpanapajüin napüshuaʼaya na tachepchiakana sümaa tü wainmasükat mürüt asülajuushikat nümüin, tapanapajeechikalaka nia süchikijee. Je tapanapapa nia, kasataalejese nülatirüin toulia tü kasa mojusü taaʼinrakat paala nümüin”, müsü naaʼin nüleʼeruʼu.
21  Je süchikijee nüjütüin napüshua na nüchepchiakana sümaa tü mürütkalüirua nüsülajüinjatkat nümüin Esaú, makatüshi nia soʼu aikat tia chaʼaya eejachire nia kejepüsein.
22  Je soʼu aikat tüü, achijiraashi Jacob süseʼeruʼupünaa ai. Niʼikajaakalaka na piamashiikana nuʼwayuuse, Raquel ooʼulaka Lea, ooʼulaka na piamashiikana jieyuu aapuushikana nümüin süpüla nuʼwayuusein, ooʼulaka na polooshiikana waneemüin nüchonnii. Oʼunüshii naya uuchimüin eemüin tü süchikat Jaboc je nülatüin namaa eepünaale epetüin tü wüinkat.
23  Je süchikijee nülatüin, aleʼejüshi Jacob nüchikua waneemüin saʼata tü wüinkat. Nüjütakalaka na nüchepchiakana sünain nalüʼüjüin süpüshua tü nükorolokot waneemüin saʼata tü wüinkat eemüinre na nuʼwayuusekana ooʼulaka na nüchonniikana.
24  Otta müshia Jacob, makatüshi nümüiwa.
Nüntakalaka nünainmüin Jacob wane wayuu. Je wayuukai chii, aapiraashi nia nümaa waneepia saʼwai.
25  Je jaʼyuupa, niyaawatapa saaʼu sünain nnojolüin nükanajuuin Jacob nütüma, nüsheʼetakalaka nüseʼewainpaʼa sünain sujuttaʼaleʼeinya tü niipüsekat nütüma.
26  Nümakalaka chi wayuukai nümüin Jacob:
—Eweeteeshi kaʼikai. Püjüta tachiki —müshi.
Nüsouktakalaka Jacob:
—Nnojo. Piiʼiyata paʼanasia tamüin palajana, tajüteechinjaʼa achiki pia —müshi.
—Jacob tanülia —nüsouktakalaka.
28  Nümakalaka joo chi wayuukai nümüin Jacob:
—Müiria nnojoleerüin Jacob pünüliain, aluʼujasa Israeleerü pünülia. Süka jamüin, akanajüi pia sükajee paapiraaichipain nümaa chi Maleiwakai je sümaa wayuu —müshi nümüin Jacob.
29  Nümakalaka Jacob nümüin:
—Jama piakai, püküja tamüin pünüliaya müshi.
—Nnojotsü anain püsakirüle taya sünain tanülia —nüsouktakalaka chi wayuukai nümüin Jacob.
Nüpütaakalaka chi wayuukai nüpüla Jacob süka wane pütchi analuʼut.
30  Otta Jacob, niʼitaain sünülia Peniel sünain tü mmakat eejachire naapiraain nümaa chi wayuukai sünain maa: “Nnojoishi ouktüin taya jaʼitairü teʼrüin nuʼupünaa chi Maleiwakai nüʼütpaʼajee”, müshi.
31  Oʼunüshi Jacob yalajee wattachon maalü süpüla aleʼejaa nanainmüin na nuʼwayuusekana. Shankatüshi nia, sükajee sujutteʼennüitpain shiimüse nüseʼewain.
